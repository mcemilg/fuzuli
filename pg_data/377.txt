İy dünyâya aldanan hayırla ihsân kanı
Unutdun âhireti şefkatla îmân kanı

Kimde ki şefkat vardur rahmet dahı andadur
Şimdi bir gönli açuk sünnî müsülmân kanı

İbrâhîm Halîl geldi Ka'be'ye bünyâd urdı
Oglına bıçak çaldı İsmâîl kurbân kanı

Şeddâd bir uçmak yapdı Nemrûd göge ok atdı
Kârûn'ı da yir yutdı Âdil Nuşirvân kanı

Kim ki istedi buldı kullugı tamâm oldı
Key Mısr'a sultân oldı Yûsuf-ı Ken'ân kanı

Resûl Mi'râc'a agdı gökden yire nûr yagdı
Habîb'üm diyü ögdi ol Fahr-ı cihân kanı

Ebubekr ile 'Ömer yüzlerinden nûr tamar
Sînesi tolu Kur'ân Osmân-ı Âffân kanı

Bineridi Düldül'e bilinde Zülfekâr'ı
Erenler açdı dîni Tanrı Arslan'ı kanı


Çalap Tanrı'nun hâsı Hazret'e geçer nâzı
Peygamber'ün 'âmusı Hamza pehlevân kanı

Cüneyd-i Bagdâdî vü Şiblî vü Ma'rûf-ı Kerhî
Anlar vardı bu yolı şimdi ol erkân kanı

Bâyezîd-i Bestâmî yidi kat gök seyrânı
Ol erenler sultânı gevher-i ma'den kanı

Geçdi bunlarun çagı dünyâ kahrun ocagı
Ebu'l-Müslim Necefî sâhib-i kırân kanı

Bir gönül ele getür ferâgât ol geç otur
Konya şehrinde yatur ol iki sultân kanı

Fakîh Ahmed Kutbü'd-dîn Sultân Seyyid Necmü'd-dîn
Mevlânâ Celâlü'd-dîn ol Kutb-ı cihân kanı

Ol Seyyid Ahmed Kebîr müyesserdi ana nûr
'Iyâlleri cümle şîr ol hulkı merdân kanı

Yûnus Emrem aç gözün toprak eylegil yüzün
Sana dahı diyeler cigeri biryân kanı


