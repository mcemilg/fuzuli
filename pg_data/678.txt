Senündür pâdişâhlık kudretün var
Yaratdun yiri gögi heybetün var

Nişânsuzın nişânun kimse bilmez
Egerçi bî-nihâyet âyetün var

Niçe eyde bile dil niteligün
Dile getirmege bin-bir adun var

Ne oran u kıyâs ne nakş u nişân
Ne miyân u kenâr nihâyetün var

Ne reng ü şekl ü hem ne cism ne hod resm
Ne kadd ü kâmetün ne sûretün var

Bu cümle ins ü cinne rahmetünden
'İnâyet vechile hoş himmetün var

Ne dünyâ âhiret ne Kâf u ne Kâf
Bular katre deryâ melekûtun var

Ne hod var intihâ ne had mekân hem
Ne bir eniyetün keyfiyetün var


'Akıllar mât olur niteligünden
Ki bir zerrede bin bin 'ibretün var

Ser-â-ser toptolu yir ü gök üzre
Yürür bu kudretün hoş milketün var

Senündür 'Arş u Kürsî Levh ü Kalem
Döner çarh yer tutur hoş hikmetün var

Bu yüz yigirmi dört bin nebîlerle
Bile Mi'râc u Tûr münâcâtun var

Musahhardur kamu emrün içinde
Cem'î kullaruna mürüvvetün var

Dört yüz kırk dört tabakât evliyâya
Virilmiş anlara kerâmetün var

Altı bin altı yüz altmış altı
Okınur halk üzere âyetün var

Degül Yûnus'a bes yâ Rahmeti çok
Kamu günâhlulara rahmetün var



