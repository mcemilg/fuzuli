Gör kadd-i yâri serv-i çeman söylerim sana
Bak ol dehâna râz-ı nihan söylerim sana

Sorma peyâm-ı la'lini peymâne duymasın
Ey dil tehâlük etme aman söylerim sana

Ben şâ'irim o kâmet-i mevzûnu doğrusu 
Sevmem desem de belki yalan söylerim sana

Vardır huzûra söyleyecek bir sözüm onu
A'da kaçan uyur o zaman söylerim sana

Söylenmez ol perî ile seyr-i Hisârımız
Zann etme ey dil onu heman söylerim sana

Hamdır dü zülfi zülfe-veş onunla bil hemân
Ey bâd-ı subh işte nişan söylerim sana

Eylerse bana dahı nazar ol hidiv-i ahd
Hem-çün Nedîm sihr ü beyan söylerim sana

Seyr eyledikçe dâiresin der sipihre mihr
İzz ü vakâr u haşmet ü şan söylerim sana

Feyz-i nesîm-i lutfu ile gülsitanda gül
Gûyâ deyüp durur ki heman söylerim sana

Tâ cebhen üzre nakş ederim vasfın âkıbet
Ey âftâb işte ıyan söylerim sana

Mirrîh heybetini görüp der pesend ile
Şekl-i melekde şîr-i jiyan söylerim sana

Ey meh rikâbı ol da gör ikbâli ben bunu
Her vakt u her zamân u her an söylerim sana

Hiç bir nişâne yok o miyân u dehandan
Âgâh olursam ey dil ü can söylerim sana

Bir kaşı yaya çille-keş-i âh imiş Nedîm
Ammâ o şûhu bâri cüvan söylerim sana 
