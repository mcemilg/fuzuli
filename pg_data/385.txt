Helâl kıldı ma'şûka 'âşık kendü kanını
Ma'şûk nakşından okur her 'âşık Kur'ân'ını

Yârdan ayru olınca asılup ölmek yigdür
'Âşık kendü bıragur boynına urganını

Gitmez 'âşık gözinden hergiz ma'şûk hayâli
Nitekim Zelhâ virür Yûsuf'un nişânını

Dirlik budur 'âşıka Ma'şûk yolında öle
Sorarlarsa eyidem 'âşıkun burhânını

Belkîs'ıla Süleymân 'ışka düşdi bir zamân
İsteyüp bulmadılar bu derdün dermânını

Gökdeki Hârût-Mârût 'ışk içün indi yire
Zühre yüzin göricek unıtdı Rahmân'ını

Güzâf görmen siz 'ışkı kime ugradıyısa
Sultânı iltür başdan yitürür hânmânını

Ferhâd bu 'ışk yolında başın külünge tutdı
Hüsrev Şîrîn derdinden dosta virdi cânını

Leylî'yle Mecnûn işi 'aceb gelür bu halka
Abdü'r-rezzâk terk itdi 'ışk içün îmânını

Zamân bî-vefâları cefâ kılur Yûnus'a
Bir togru yâr bulıcak fidî kılur cânını


