Tûtiyâ-yı hâk-i pâyundan kılan kat'-ı nazar
Eki gözümse gerekmez çıksun ey nûr-ı basar

Kiştzâr-ı sîneme ekdün mahabbet tohmını
Hây 'ömrüm hâsılı bi 'llâh bundan ne biter

Bir kadeh meyle göz açdurmaz yıkar bezm ehlini
Sâkî-i gül-çihrenün bulunmaz ayağın çeker

Hemdemüm âhum durur şâm-ı ğam-ı dildârda
Ğamdan ölürdüm bana olmasa hemdem âh eger

Ney gibi ben her nefes meclisde efğân edicek
ÂHİ'yâ bilimezem mutrib arada ne çeker 

Der imiş cümle murâd ölmeyicek hâsıl olur
Dôstum bu nece sözdür buna kim kâ'il olur

Bir nefes her kime kim hem-dem ola gönlin alur
Hey kimün cânıdur ol şûh ne ehl-i dil olur

Gönlümün kâfilesi kûy-ı vefâ 'azmin eder
Hak 'aceb ergüre mi ki ne uzak menzil olur

Yârı görmek necesin men' ede elden 'âşık
Zerre hurşiyd ziyâsına kaçan hâ'il olur

Yüri var hak sözi ko nece ötersin bülbül
Şi'r-i ÂHÎ'ye nazîre demecük müşkil olur 
