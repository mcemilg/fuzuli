'Uşşâkunı öldürmek ise sende mürüvvet
Ahsent senün bâzûna kollaruna kuvvet

Rahm eyleyüben dâr-ı şifâsında habîbüm
Nâfi' deyüp içürdi bu sevdâyîye şerbet 

Dâyim bana cevr ile cefâdur işün ammâ
Şimden-gerü et mihr ü vefâ kâr be-nevbet

Hışm ile nazar eyleyüp âşüftene her dem
Öldürmege kasd etme behey gözleri âfet

Cânına cefâlar edeyüm der imiş ol yâr
Andan ne gelürse görürüm cânuma minnet

Kaddüm bükülüp çenge döner sînem olur def'
Ağyâr ile ol mâh kaçan kim ede sohbet

Ger hvâr u hakîr etse be ÂHÎ seni ol yâr
İncinme ki 'uşşâka odur 'izzet ü hürmet 
