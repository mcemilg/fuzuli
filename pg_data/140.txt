Sanman bizi kim şîre-i engûr ile mestiz
Biz ehl-i harâbâttanız mest-i elestiz

Ter-dâmen olanlar bizi âlûde sanur lîk
Biz mâil-i bûs-i leb-i câm ü kef-i destiz

Sadrın gözedüp neyleyelim bezm-i cihânın
Pâ-yi hum-i meydir yerimiz bâde-perestiz

Mâil değiliz kimsenin âzârına ammâ
Hâtır-şiken-i zâhid-i peymâne-şikestiz

Erbâb-i garaz bizden irağ olduğu yeğdir
Düşmez yere zîrâ okumuz sâhib-i şastiz

Bu âlem-i fânîde ne mîr ü ne gedâyız
Alâlara a'lâlanuruz pest ile pestiz

Hemkâse-i erbâb-i diliz arbedemiz yok
Meyhânedeyüz gerçi velî aşk ile mestiz

Biz mest-i mey-i meykede-i âlem-i cânız
Serhalka-i cem'iyyet-i peymâne-keşânız

Sâkî getür ol bâdeyi kim dâfi-i gamdur 
Saykal  ur o mir'âta ki pür-jeng ü elemdür

Dil-bestelerüz bizden ırağ eyleme bir dem 
Ol bâdeyi kim nûr-ı dil ü dîde-i Cem'dür

Ey h'âce fenâ ehline zinhâr ululanma 
Dervîşi bu mülkün şeh-i bâ-hayl ü haşemdür

Hâk ol ki Hudâ mertebeni eyleye âli 
Tâc-ı ser-i âlemdür o kim hâk-i kademdür

Gel doğrılalum meygedeye rağmına anın 
Kim bâr-ı riyâdan kad-i ber-geştesi hamdur

Mey sun bize sâkî bizüz ol kavm ki dirler 
Rindân-ı sabûhî-zede-i bezm-i kıdemdür

Bu nazmı Beyânî'den işit hâle münâsib
Kim zübde-i yârân-ı suhandân-ı Acem'dür 

Mâ rind-i sabûhî-zede-i bezm-i Elestîm 
Piş ez-heme derdî-keş ü pîş ez-heme mestîm 

Gör zâhidi kim sâhib-i irşâd olayın der
Dün mektebe vardı bugün üstâd olayın der
 
Meyhânede ister yıkılup olmaya vîrân
Bîçâre harâbâtta âbâd olayın der
 
Bir serv-kadün bende-i efgendesi olsun
Âlemde o kim gussadan âzâd olayın der
 
Ömrin geçirüp kûh-ı belâda dil-i şeydâ
Berhem-zen-i hengâme-i Ferhâd olayın der
 
Vasl istemeyüp hicr ile hoş geçdügi bu kim
Miskîn gam-ı cânâneye mu'tâd olayın der
 
Elden komasun gül gibi câm-ı meyi bir dem
Her kim ki bu gamhânede dilşâd olayın der
 
Gezdi yürüdi bulmadı bir eğlenecek yer
Min-ba'd yine 'âzim-i Bağdâd olayın der
 
Bağdâd sadefdür güher-i dürr-i Necef 'dür
Yanında anun dürr ü güher seng-i hazefdür

Vardım seherî tâat içün mescide nâgâh
Gördüm oturur halka olup bir nice güm-râh

Girmiş kemer-i vahdete almış ele teşbîh
Her birisinin vird-i zebânı çil ü pencâh

Didim ne sayarsız ne alırsız ne satarsız
K'aslâ dilinizde ne nebî var ne hod Allah

Didi biri kim şehrimizin hâkim-i vakti
Hayretmek içün halka gelür mescide her gâh

İhsânı ya pencâh u ya çildir fukarâya
Sabreyle ki demdir gele ol mîr-i felek-câh

Geldiklerini mescide bildim ne içündür
Yüz döndürüp andan dedim ey kavm olun âgâh

Sizden kim irağ oldu ise hakka yakındır
Zîrâ ki dalâlet yoludur tuttuğunuz râh

Tahkik bu kim hep işiniz zerk u riyâdır.
Taklîddasiz tâatiniz cümle hebâdır

Yuf hârına dehrin gül ü gülzârına hem yûf
Ağyârına yuf yâr-i cefâkârına hem yûf

Bir ayş ki mevküf ola keyfiyyet-i hamre
Ayyâşma yuf hamrine hammârına hem yûf

Zîkıymet olunca nidelim câh ü celâli
Yûf anı satan dûna hiridârına hem yûf

Çün ehl-i vücûdün yeri sahrâ-yi ademdir
Yuf kafile vü kafılesâlârına hem yûf

Âlemde ki bengîler ola vâkıf-i esrâr
Seyranına yûf anların esrârına hem yûf

Ârif ki ola müdbir ü nâdân ola mukbil
İkbâline yûf âlemin idbârına hekn yûf

Çehr-i feleğin sa'dine vü nahsine lâ'net
Kevkeblerinin sâbit ü seyyârına hem yûf

Cün oldu haram ehl-i haka dünye vü ukbâ
Cehdeyle ne ukbâ ola hatırda ne dünyâ

Aya nice bir devrede bu çâr-anâsır
Kim ana ne evvel ola ma'lûm ne âhir
 
Gâh eyleyeler âlem-i tefrîdde seyrân
Gâhî olalar âlem-i terkîbte sâyir
 
Tefrîdde çâr ola vü nâçâr ola devri
Terkîbe gelince se-mevâlîd ola zâhir
 
Bu cümle mezâhirden ola mu'teber insan
Insanın ola cumle tufeyli bu mezâhir
 
Nefsini bilenler getüre Hâlik'a îmân
Bilmezlere îmân getürenler diye kâfir
 
Kâfir ki yerin dûzeh eder cehlden eyler
Çün cehl hakîkatte ola küfr  acep sır

Dünyâ vere câhillere el kâmil olanlar
Ayakta kala olmayalar habbeye kâdir
 
Çün cehldedür zevk kemâli nidelim biz
Kâl ehli safâ eyleye hâli nidelüm biz 

Dünyâ talebiyle kimisi halkın emekte
Kimi oturup zevk ile dünyâyı yemekte

Yok derdüne bir çâre ide mîr ü gedâda
Sen çektiğin âlâmı eğer sakla eğer de

A'yân-ı cihândan kerem umma anı sanma
Asâr-ı 'atâ ola ne paşada ya begde

Matbahlarına aç varan âdem değenek yer
Derbânları var göz kapuda el değenekte

Bir devrde geldük bu fenâ âleme biz kim
Âsâr-ı kerem yok ne beşerde ne melekte

Ağyâr vefâdan dem urur yâr cefâdan
Âdemde vefâ olmaya vü ola köpekte

Evc-i feleğe bastı kadem câh ile câhil
Erbâb-ı kemâlin yeri yok zîr-i felekte

Yâ Rab bize bir er bulunup himmet eder mi
Yoksa günümüz böyle felâketle geçer mi

Verdik dil ü cân ile rızâ hükm-i kazâya
Gam çekmeziz uğrarsak eğer derd ü belâya

Koyduk vatanı gurbete bu fikr ile çıktık
Kim renc-i sefer bâis ola izz ü alâya

Devreylemedik yer komadık bir nice yıldır
Uyduk dil-i dîvâneye dil uydu hevâya

Olduk nereye vardık ise aşka giriftâr
Alındı gönül bir sanem-i mâh-likâya

Bağdâda yolun düşse ger ey bâd-i seher-hîz
Âdâb ile var hidmet-i yârân-i safâya

Ruhîyi eğer bir sorar ister bulunursa
Derlerse buluştun mu o bîberk ü nevâya

Bu makt'-i garrâyı oku ebsem ol anda
Ma'lûm olur ahvâlimiz erbâb-i vefâya

Hâlâ ki biz üftâde-i hûbân-i Dımışkız
Serhalka-i rindân-i melâmet-keş-i ışkız
