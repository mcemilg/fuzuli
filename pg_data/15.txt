Gamzen füsûn ile sühan eyler nezâketi
Çeşmin nigâh şekline kor nâz u nahveti

Aldın hadeng-i cevrini sînemde koymadın
Ey kaşları keman katı cevr eyledin katı

Geh sürme gâh vesme vü gâhî piyâle çek
Ey serv-i nâz çekme yeter gayri kâmeti

Deryâ-yı aşka dün beni baştarda eyledi
Bir dâne al fesli Cezâyirli âfeti

Sînemde aşkını tutalım etmişim nihân 
Ammâ ki kande saklayayım âh-ı hasreti

Aldım kocup miyânını bir tatlı bûsesin
Ammâ ki yakdı ağzımı sandım harâreti

Hep kullarını etdi o kân-ı kerem çerâğ
Zannım budur ki geldi Nedîmin de nevbeti

Düstûr-ı Cem-şükûh keremkâr-ı rûzgâr
Zâtiyle buldu sadr-ı şeref zîb ü ziyneti

Sadr-ı bülend-rütbe ki ben yalnız değil
Hâk olmadır derinde sipihrin de niyyeti

Lutfiyle sîrim öyle ki her mûyumu benim
Etdikce cüst ü cû bulunur nân u ni'meti

Hakkâ budur ki gökdeki hurşîd bulmadı
Ben sâyesinde bulduğum ikbâl ü rif'ati

Âvîze kıl du'âsını tâ arş tâkına
Ey âh-ı nîm-şeb sana Allah emâneti 
