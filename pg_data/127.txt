Bak Sitanbûlun şu Sa'dâbâd-i nev bünyânına
Âdemin canlar katar âb û havâsı cânına

Ey sabâ gördün mü mislin bunca demdir âlemin
Püşt ü pâ urmaktasın Îrânına Tûrânına

Ey felek insâf ey mihr-i cihân ârâ amân
Bir aazîrî var ise söylen konulsun yanına

Ben de bilmem böyle rûh efzâlığın aslın meğer
Hızr tohm-i ömr-i câvid ekti nahlistânına

Hey ne feyz-i câvidandır kim olur serv-i sehî
Sürseler bir katra âbın nâvegin paykânına

Hey ne hâlettir ki dûdun sünbül-i sîrâb eder
Uğrasa bâd-i sabâsı düzahın nirânına

Şöyle feyzâfeyzdir çûş ü hurûş-i nevbahâr
Kim erişmiştir telâtum âsmân eyvanına

Turfe rengâreng-i âheng eylemiş sahrâyı pür
Kûh ses verdikçe şeydâ bülbülün efgânına

Sabr ü tâkatsiz çıkup bir gül dahi peydâ eder
Hande sığmaz goncenin zirâ leb-i handânına

Arşedek çıkmakta mânend i dûâ yi müstecâb
Uğrayan âb-i musaffa râh-i şâdırvânma

Sizde böyle müşg olur mu deyu hâkinden biraz
Ah göndersem sabâ ile Huten hâkânına

Cedvel-i sîm içre âdem binse bir zevrakçeye
Istese mümkün varılmak cennetin tâ yanına

Olsa ger kasrındaki nakş ü nigâra bir şebîh
Anı yazmaz mıydı Gaffârî Nigâristânına

Olsa Kisrâlar zamânında ya Firdevsî anı
Eylemez miydi şeref Şehnâmenin unvânma

Gûş kıl ey rûh-i Kisrâ ey revân-i Cem işit
Ben kapılmam ehl-i târihin sühan sencânına

İkinizde olmamış mâlik ana aldım haber
Çerh-i pirin and verdim dînine imânına

Dersiniz kim çerh-i pîre yok yere verdin kasem
Kim o bîîmandır anın kim bakar eymânına

Vaktinizde çerh âmennâ ki bîîmân idi
Ehl-i dil makrûn idi endûh-i bîpâyânına

Şimdi ammâ ehl-perverdir müselmandır tamâm
Olalı mahkûm Sultân Ahmedin fermânına
