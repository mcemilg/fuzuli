Nisâr ol 'âşık cânına ki dostıla visâli var
Cânı birdür ma'şûkıla dahı ne dürlü hâli var

Cân u gönül 'akl u fehim nisâr olsun ma'şûkaya
Pes 'âşıkun andan ayru dahı ne mülk ü mâlı var

Bu yir ü gök ü 'Arş u Ferş 'ışk dadıyıla kâyımdur
Bünyâdı 'ışkdur 'âşıka her bir arada eli var

'Âşıklarun ne kim varı tecrîd gerekdür arada
Her nesneye ol hükm ider her yol içinde yolı var

Bâkî dirlik seven kişi gerek tuta 'ışk etegin
'Işkdan artuk her nesnenün degşirilür zevâli var

'Âşıklara iş bu sûret meselâ bir gönlek gibi
Yüz bin gönlek eskidürse 'âşıklarun muhâli var

Niçeler eydür Yûnus'a çün kocaldun 'ışkı kogıl
Rûzigâr ugramaz 'ışka 'ışkun ne ay u yılı var



