Hâr-ı müjgândan hezârân pâre olursa yürek
Ğonca-veş ey 'âşık-ı şeydâ dilün tutmak gerek

Sînesini çâk eder seyl-âb-ı eşkümden zemîn
Başına odlar yakar her subh âhumdan felek

Tağ u taş fürkatde kan ağlamağa feryâd içün
Lâle hûnîn-çeşm olur dâğ-ı siyâhı merdümek

Hânesini gönlümün yapdukda mi'mâr-ı ezel
Revzeni zahm oldı vü tîr-i ğamun yer yer direk

Gerçi 'âlemde perî yüzlü melekler çok velî
Gözüme sensüz görünmez ne perî vü ne melek

Nokta-veş ayırsa tenden başumı tîğ-i ecel
Harf-i 'ışkun mümteni'dür levh-i dilden k'ola hak 

Tîğ-i cân-bahşuna karşu verse ÂHÎ tan mı kim
Cân verür âb-ı revâna ermege tîğün yürek 
