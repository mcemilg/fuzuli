Bu ne gülecek yirdür aglasana key katı
'Azrâîl seni kovar katı cân 'alâmeti

Sanma kalasın bunda gensüz varasın anda
Anca yatasın sinde görince kıyâmeti

Mâl u mülkden ayrılup sine varasın turup
Münker ü Nekir gelüp su'âl idiser katı

İki ferişteh ine gele karşuna kona
Günâhlarunı yaza sala boynuna biti

Günâhlarun tartalar andan Sırât'a ilteler
Zebânîler dutalar figânlar ola katı

İsrâfîl sûrın ura halâyık turı gele
Baş açuk yalın ayak ıssılar ola katı

Ata oguldan beze bakmaya ana kıza
Şol gün geliser bize unutma 'arasâtı

Yûnus günâhun çokdur sen aglarısan hakdur
Yarın sana gerekdür Muhammed şefâ'ati



