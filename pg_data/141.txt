Şevkiz ki dem-i bülbül-i şeydâda nihânız
Hûnuz ki dil-i gonce-i hamrâda nihânız

Bu cism-i nizâr üzre döküp jale-i eşki
Çün rişte-i can gevher-i ma'nâda nihânız

Olsak nola bînâm ü nişan şühre-i âlem
Biz dil gibi bir turfe muammâda nihânız

Mahrem yine her hâlimize bâd-i sabâdır
Dâim şiken-i zülf-i dil-ârâda nihânız

Hem gül gibi rengîni-i ma'nî-ile zâhir
Hem neş'e gibi hâlet-i sahbâda nihânız

Geh hâme gibi şekve-tırâz-i gam-i aşkız
Geh nâle gibi hâme-i şekvâda nihânız

Ettik o kadar ref-i taayyün ki Neşâtî
Ayine-i pürtâb-i mücellâda nihânız
