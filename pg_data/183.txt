Âşık oldum bir cemâl-i cân-fezâya görmedin
'Işk ile îmân getürdüm Mustafâ'ya görmedin

Göklere ağar duhânum âteş-i âhum gibi
Yanaram yerden göge bir meh-likâya görmedin

Cân deger dedüm hatâ etdüm ırakdan la'lüne
Müşkil olur cevheri dutmak bahâya görmedin

Göklere uçurdılar dün bir humâ-yı tal'atı
Uçdı gönlüm şâhbâzı bir humâyı görmedin

Âşinâlık etmedin bî-gânelik eyler bize
Gör ne lutf eyler ırakdan âşinâya görmedin

Her ne cevr etse yeridür ÂHÎ ol dil-ber sana
Böyle dil vermek neden bir bî-vefâya görmedin 

Sînede her şu'leler bu âh-ı âteşnâkden
Gûyiyâ bir lâledür kim baş çıkarmış hâkden

Kâmetüm ğamdan kemân olursa tan mı kim bana
Çarh okı gibi yağar tîr-i kazâ eflâkden

Çâk çâk oldı ciger yandı derûnum lâle-vâr
Çıkdı sûsenler gibi dûd-ı dilüm her çâkden

Pîrlikde sâ'il olmış şol ağarmış gözlerüm
Ayağun altında unutma bir avuç hâkden

Sorma ÂHÎ 'ışk hâlinden fakîh-i şehre kim
Ma'rifet gelmez bilürsin degme bî-idrâkden 
