Ma'şûkumı isteyü iş bu cihân içinde
Delim teferrüc kıldum zemîn ü âsmân içinde

Gezdüm cümle 'âlemi 'Arş u Levh ü Kalem'i
'İlm-i kitâbı dahı delîl beyân içinde

Çok cehd idüp istedüm yir ü gögi aradum
Hîç mekânda bulmadum buldum insân içinde

Girdüm vücûd bahrine taldum anun ka'rına
'Işkıla seyr iderken iz buldum cân içinde

Ol izi hoş izledüm sagum solum gözledüm
'Acâyiblere irdüm yokdur cihân içinde

Nâ-gehân gördüm bir yüz yokdur anunla hîç söz
Sırrın dirisem olmaz sıgmaz lisân içinde

Çünki gördüm yüzini ana virdüm özümi
Beni benden iletdi kaldum hayrân içinde

Yûnus Emre yok oldı küllî varı yok oldı
Andan artuk nesne yok kalman gümân içinde

