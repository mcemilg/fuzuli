Nâgâh yagmâ eyledi 'ışk odı cânumuzı
Hîç kimse nitelikden virmez nişânumuzı

Ne îmâna bakdurur ne hod dîne tapdurur
'Işk odı şöyle dutdı yıkdı dükkânumuzı

Virdi birlikden şarâb kılduk dükkânı harâb
Cümlesini terk itdük assı-ziyânumuzı

Niçe nişân vireler kangı yoldan soralar
Kamusın elden koduk dîn ü îmânumuzı

Ne assı var ne ziyân gelsün cânuna kıyan
Cümlesinden geçüben bulduk Sultânumuzı

Birlikdedür varumuz biz bir olduk kamumuz
İkilik söylemege komaz lisânumuzı


Yüz bin lisân çün geldi yüz bin cân yolda kaldı
Yüz bin gözler görmeye bizüm cevlânumuzı

Bilelikden cânumuz hîç kalmadı gamumuz
Sâfî kendüden açar ma'den ü kânumuzı

Gel gör imdi bu kândan ne biter bu ma'denden
Ayrılmazuz birlikden bulduk mekânumuzı

Gözler nite göriser kimse nite iriser
İki cihândan öte kurduk sayvanumuzı

Yûnus imdi yavu var birlikden durur ikrâr
Hîç kimesne bu milkden virmez nişânumuz



