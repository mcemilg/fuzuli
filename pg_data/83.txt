Müje haylin dizer ol gamze-i fettân saf saf
Gûyiyâ cenge turur nîze-güzârân saf saf

Seni seyr itmek içün reh-güzer-i gülşende
İki cânibde turur serv-i hırâmân saf saf

Leşger-i eşk-i firâvân ile ceng itmek içün
Gönderür mevclerin lücce-i ummân saf saf

Gökde efgân iderek sanma geçer hayl-i küleng
Çekilür kûyuna mürgân-ı dil ü cân saf saf

Câmi' içre göre tâ kimlere hem-zânûsın
Şekl-i sakkâda gezer dîde-i giryân saf saf

Ehl-i dil derd ü gamun ni'metine müstagrak
Dizilürler keremün hânına mihmân saf saf

Vasf-ı kaddünle hırâm itse 'alem gibi kalem
Leşger-i satrı çeker defter ü dîvân saf saf

Kûyun etrâfına uşşâk dizilmiş gûyâ
Harem-i Ka'bede her cânibe erkân saf saf 

Kadrüni seng-i musallâda bilüp ey Bâkî
Turup el baglayalar karşuna yârân saf saf 
