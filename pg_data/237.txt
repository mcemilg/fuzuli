Zâhidâ içsen eger sen de bizüm şerbetümüz
Gün gibi zâhir olurdı sana keyfiyyetümüz

Ey 'azîzüm nece bir 'âleme dellâl olalum
Yûsuf-ı Mısr bizüm bilmeyicek kıymetümüz

Sîne tablın dögüben âh livâsın çekerüz
Hem livâmuz çekilür hem dögülür nevbetümüz

Der-i meyhâne durur devlet-i sermed bize lîk
Tâli'i gör ki bu gün işlemedi devletümüz

Okuduk da'vet edüp uğramadı dâireye
Ol perî-çihre kabûl eylemedi da'vetümüz 

İçerüz biz ayağı sâkiye bin minnet ile
Elümüze verür ol ekide bir hürmetümüz

Devr-i la'lünde senün şöyle yasağ oldı yine
Ki şarâb ile harâm oldı bizüm sohbetümüz

Göremez şîşeleri izi tozından pür olup
'Aceb ol günlere ÂHÎ ire mi sâ'atümüz 
