Dil kayd-ı aklı selb ideli şâd olup gider
San tıfldur ki hâceden âzâd olup gider

Ma'mûre-i derûnı harâb itdi gam velî
Mahrûsa-i mahabbetün âbâd olup gider

Kûyun yolında döne döne akdi göz yaşı
Seyl-âb-ı dîde Dicle-i Bagdâd olup gider

Erbâb-ı aşka sabr u tesellî tarîki yok
Varan harîm-i kûyuna nâ-şâd olup gider

Biz tâlib-i teveccüh-i ikbâl-i rûzgâr
Gül-berg-i bâg-ı ömr ise ber-bâd olup gider

Bîhûde yire cevri güzeller çog itmesün
Bâkî cefâ vü mihnete mu'tâd olup gider 
