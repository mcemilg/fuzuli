Dost gönlümi yagmâladı n'olsa gerek şimden girü
Derdi bırakdı cânumı yansa gerek şimden girü

Derdünile cânum yanar 'ömür geçer devrân döner
Gün geldükçe benzün solar solsa gerek şimden girü

Bu ne 'acâyib ser-güzeş çıkardı bagrumuzda baş
Gözlerümden kanıla yaş aksa gerek şimden girü

Evliyâdur Hakk'un sırrı alnındaki Allah nûrı
Anı seven âh u zârı kılsa gerek şimden girü

Sen hocasın ben bir kulam ebedî kullukda kalam
Bu sözümi cümle 'âlem bilse gerek şimden girü

Fenâ sarâyından göçüp bekâ sarâyına geçüp
'Işkun şarâbından içüp kansa gerek şimden girü

Görün ki Yûnus n'itdi varuban hazrete gitdi
Katredür 'ummâna yitdi tolsa gerek şimden girü


