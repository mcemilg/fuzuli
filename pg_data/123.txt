Saçma ey göz eşkden gönlümdeki odlare su
Kim bu denlü dutuşan odlare kılmaz çâre su

Âb-gûndur günbed-i devvâr rengi bilmezem
Yg muhît olmış gözümden günbed-i devvâre su

Zevk-i tîğinden aceb yoh olsa gönlüm çâk çâk
Kim mürûr ile bırağur rahneler dîvâre su

Vehm ilen söyler dil-i mecrûh peykânun sözin
İhtiyât ile içer her kimde olsa yâre su

Suya virsün bâğban gülzârı zahmet çekmesün
Bir gül açılmaz yüzün tek virse bin gülzâre su

Ârızun yâdıyle nemnâk olsa müjgânum nola
Zâyi' olmaz gül temennâsıyle virmek hâre su

Gam güni itme dil-i bîmîrdan tîğün diriğ
Hayrdur virmek karanğu gicede bîmâre su

İste peykânun gönül hicrinde şevkum sâkin et
Susuzam bir kez bu sahrâda benümçün are su

Men lebün muştâkıyam zühhâd kevser tâlibi
Nitekim meste mey içmek hoş gelür hüşyâre su

Ravza-i kûyına her dem durmayub eyler güzâr
Âşık olmış gâlibâ ol serv-i hoş reftâre su

Su yolın toprağ olub ol kûydan dutsam gerek
Çün rakîbimdir dahi ol kûya koyman vare su

Dest-bûsı ârzûsıyla ölürsem dôstlar
Kûze eylen toprağum sunun anunla yâre su

Serv ser-keşlik kılur kumrî niyâzından meğer
Dâmenin duta ayağına düşe yalvare su

İçmek ister bülbülün kanın meğer bir reng ile
Gül budağınun mizâcına gire kurtare su

Tıynet-i pâkini rûşen kılmış ehl-i âleme
İktidâ itmiş tarîk-i Ahmed-i Muhtâre su

Seyyid-i nev-i beşer deryâ-yi dürr-i ıstıfâ
Kim sepübdür mu'cizâtı âteş-i eşrâre su

Hayret ilen barmağın dişler kim etse istimâ
Barmağından verdiği şiddet güni Ensâr'e su

Dôstı ger zehr-i mâr içse olur âb-i hayât
Hasmı su içse döner elbetde zehr-i mâre su

Hâk-i pâyine yetem der ömrlerdir muttasıl
Başım taştan taşa ıırub gezer âvâre su

Bîm-i dûzah nâr-i gam salmış dil-i sûzânuma
Var ümîdüm ebr-i ihsânın sepe ol nâre su

Yümn-i na'tinden güher olmış Fuzûlî sözleri
Ebr-i nisandan dönen tek lü'lü'-i şehvâre su

Umduğum oldur ki rûz-i haşr mahrûm olmayam
Çeşme-i vaslın vire ben teşne-i dîdâre su
