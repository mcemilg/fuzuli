Kanı bana sabr u karâr senün sözüni dinleyem
Kanı bana 'akl u bili tuydurmadın seni sevem

Kanı bana ol havsala kim hâlümi bilmeyeler
Kanı bana zûr u kuvvet kim senün 'ışkuna döyem

Cânum seni seveliden benüm hâlüm hâle döner
Kanı bana usûl-i dîn 'ilmün edebin ögrenem


'İzzet ü erkân eyü ad 'ışk yolına noksân durur
Ben n'iderem eyü adı çün terbiyet 'ışkdan yirem

Gerçek sana 'âşıkısam 'ârlanmaklık nemdür benüm
Şükrâne cânumı virem ger melâmet tonın geyem

Zühd ü tâ'at usûl-i din 'ışk haddinden taşra durur
Nisbet degüldür ana hem secde vü rükû' u kıyâm

Dost sûreti gözgü durur bakan kendü yüzin görür
Gelsün o kendüsüz gelen ben râzumı ana direm

Cân gözile bakan görür Yûnus gözile gördügin
Yohsa yaban gözi ile kimseneye ne söyleyem



