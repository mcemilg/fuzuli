Terk edüp sen şâhı yüz döndürsem ol dergâhdan
Kıbleden dönsün yüzüm nevmîd olam Allâh'dan

Şol kadar çekdüm elif şol denlü yakdum dâğlar
Kim ser-â-ser cismüme bir hil'at etdüm âhdan

Leblerünle ğoncalar bilsem ne nisbet etdiler
Yakası açılmaduk sözler çıkar efvâhdan

Kâmet eylerken namâza sen kıyâm etdün meger
Kim müezzin kend'özinden geçdi ilk Allâh'dan

Kûyuna 'azm eyledi ÂHÎ nasîb olmadı âh
Gerçi getdi Ka'be'ye ammâ ki döndi râhdan

Her kim ayırmak diler ben kulunı sen şâhdan
Göreyin merdûd olup sürülsün ol dergâhdan

Hecrün odından nece bir cân u dil biryân ola
Bi 'llâh insâf eyle ey dil-ber üşen Allâh'dan

Nûr-ı hüsnin 'arz edüp her dem gelürse âfitâb
Bir gün ana bakmayam yüz döndürüp sen mâhdan

Eşk ü âhum 'âleme fâş etdi râz-ı 'ışkumı
Çok mahalde töhmet irer kişiye hem-râhdan

Fürkatünde hâlin ey dil-ber bu ÂHÎ hastenün
Tâkatüm yok kim deyem bârî eşit efhvâdan 
