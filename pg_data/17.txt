Derdin nedir gönül sana bir hâlet olmasun
Sad elhazer ki sevdiğin ol âfet olmasun

Geh hancer-i tegafül ü geh nîze-i itâb
Ol mest-i nâz mest-i mey-i nahvet olmasun

Dünyâya oldu velvele-endâz restehîz
Gülzâra azmeden o sehî kamet olmasun

Bigâne-meşrebâ bize tâkey tegafülün
Bin âşinâ nigâhada mı fursat olmasun

Ey andelîb nâle-i âteş-feşânı ko
Terdir mizâc-i nâzik-i gül sıklet olmasun

Gelmez o şûh meclise ağyâr gelmese
İster ki arz-i hâle bile ruhsat olmasun

Gâhî nigâh-i nâza da ver ruhsat-i niyâz
Nâzetmemek nigâha da bir âdet olmasun

Şâyed eser ede nefes-i âteşîni hayf
Söylen Nedîm-i zâr ile germ-ülfet olmasun
