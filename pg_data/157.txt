Dil zinde-i feyz-i Şemsi Tebrîz
Neypâre-i hâme-i şeker-rîz

Bu resme koyup beyân-i aşkı
Söyler bana dâstân-i aşkı

Kim vardır Arabda bir kabîle
Müstecmi'-i haslet-i cemîle

Serlevha-i defter-i fütüvvet
Serhayl-i arab Benî Muhabbet

Ammâ ne kabile kıble-i derd
Bilcümle siyâh-baht ü rû-zerd

Giydikleri âftâb-i temmûz
İçtikleri şu'le-i cihan-sûz

Vâdîleri rîk ü şişe-i gam
Kumlar sağışınca hüzn ü mâtem

Hargehleri dûd-i âh-i hirmân
Sohbetleri ney gibi hepefgân

Her birisi bir nigâra urgun
Şemşîr gibi dehânı pürhûn

Erzâkları belâ-yi nâgâh
Âteş yağar üstlerine her gâh

Ektikleri dâne-i şerâre
Biçtikleri kalb-i pâre pâre

Anlar ki kelâma can verirler
Mecnûn o kabîledendi derler

Her kim ki belâya mürtekibdir
Elbet o ocağa müntesibdir

Sattıkları hep metâ-i candır
Aldıkları sûziş-i nihandır
