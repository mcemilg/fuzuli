Künc-i fürkatde ümîd-i vasl-ı yâr egler beni
Cân verürdüm derd ile ol intizâr egler beni

Za'f ucından tâkat-i sabrum dükendi kalmadı
Eşk-i hûnîn ile şimdi âh u zâr egler beni

Yalınuzlıkda hayâl-i haddün ey mihr dökülüp
Şem' gibi her gece par par yanar egler beni

Hân-ı hüsnünden geçüp mihmân olaydum ey gözüm
Hey bir eki gün bu çarh-ı bî-karâr egler beni

Zehrini dehrün ferâmûş etmek içün ÂHİ 'yâ
Mest olup her gün şarâb-ı hôş-güvâr egler beni

Zâhidâ içsem 'aceb mi câm bayram ertesi
Erdi nevrûz ile gül eyyâmı bayram ertesi

Rûzede halvâ-yı şîrîn ile olmayan şikâr
Bâde-i telh ile olur râm bayram ertesi

Rûzede bir bûse lutf eyle dedüm güldi dedi
Birine bin eyleyem ni'âm bayram ertesi

Sanuram bir deste güldür tâze şâh üzre turur
Sâkînün destinde şol bir câm bayram ertesi

Rûzede ey mâh-ı nev vasluna irmezdi elüm
Hâzır ol kim ederem ikdâm bayram ertesi

ÂHİ 'yâ müşkil belâdur seg rakîbe âh kim
Ol gözi âhû olursa râm bayram ertesi
