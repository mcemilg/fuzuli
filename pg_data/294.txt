Dervîşlerün yolına sıdkıla gelen gelsün
Hak'dan özge nesneyi gönlinden süren gelsün

Dervîşler didükleri bir dükenmez kân olur
Hâs u 'âm kul u sultân bu kândan alan gelsün

Dervîş tolınur togar her nefes göge agar
Ben diyeyin togrıyı cânına kıyan gelsün

Dervîşlik bir lokmadur yirile gökden ulu
Bu 'azâmet lokmayı yudup sinüren gelsün

Dervîşün gözi açuk düni güni uyanık
Bu söze Tanrı'm tanuk bakmadın gören gelsün

Dervîşün kulagı sak Hak'dan işidür sebak
Deprenmedin dil-dudak sözi işiden gelsün

Dervîşün eli uzun çıkarur münkir gözin
Şarka garba düp-düzin sunmadın iren gelsün

Dervîşler Hakk'un dostı cânlarıdur Hak mesti
'Işk şem'ini yakdılar pervâne olan gelsün

Bu miskîn Yûnus'ı gör dervîşlik ide geldi
Nefsindendür şikâyet nefsin öldüren gelsün

