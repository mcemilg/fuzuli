Hakîkat her vücûdun cânı 'ışkdur
Ne cân kim cân içinde cânı 'ışkdur

Bu cân cismümi kâyim tutar ancak
O cân kim zâhir ü pinhân-ı 'ışkdur

Bu 'ışk elinde 'âciz cümle eşyâ
Ne sır kim kamu ser-gerdân-ı 'ışkdur

Bu 'ışk kandalıgın bilmez kimesne
Bilürler haddini pâyân-ı 'ışkdur

Gehî Leylî olur Mecnûn gözinden
Geh olur Leylî'nün hayrân-ı 'ışkdur

Gehî kan yaş akar Ya'kûb gözinden
Geh olur Yûsuf-ı Ken'ân-ı 'ışkdur

Dirildür ölüyi 'Îsâ deminde
Geh olur Mûsî-i 'Ümrân-ı 'ışkdur

Ene'l-Hak çagırur Mansûr dilinden
Cüneyd'de cübbe vü 'irfân-ı 'ışkdur

Bu 'ışkun dürlü dürlü rengi çokdur
Kimi giryân kimi handân-ı 'ışkdur

Fidî bu 'ışka cânum dînüm olsun
Bana hem dîn ü hem îmân-ı 'ışkdur

Ne Yûnus anda yüz bin cân-ı Yûnus
Kabûl itsün ne kim kurbân-ı 'ışkdur

Vücûdun cübbesin 'ışkıla çâk it
Talagör ana kim 'ummân-ı 'ışkdur


