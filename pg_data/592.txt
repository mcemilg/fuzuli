Yandı yüregüm dutuşdı bagrum cigerüm kebâb durur
'Âşıklarun şerbetleri bu derdüme sebeb durur

Bir niçeleri 'ışk düzer bir niçeleri 'ışk bozar
Bir niçeler esrük gezer eyle kim var harâb durur

'Işkıla çalındı kalem 'ışka yesir durur âlem
'Âşıklar arasında Cebrâîl dahı hicâb durur

Medreseler müderrisi okumadılar bu dersi
Şöyle kaldılar 'âciz bilmediler ne bâb durur

'Azâzîl da'vî kıldı da'vîsi yalan oldı
Yalan da'vî kılanlarun pes cezâsı 'azâb durur

Ölmez bu 'ışk bilişleri esrük meclis serhoşları
Dâ'im bunlarun işleri ceng ü şeşte rebâb durur

Yûnus imdi miskîn olgıl hem miskînlere kul olgıl
Zîra miskîn olanları arzûlayan Çalap durur



