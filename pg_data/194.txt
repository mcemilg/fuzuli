Döne döne üstüme peymâneler kan ağlasun
Yana yana hâlüme şem'-i şebistân ağlasun 

Destmâlin gözleri yaşıyla gömgök su edüp
Ol bahâr-ı hüsne karşu ebr-i bârân ağlasun

Bunca demlerdür anı hûn-ı cigerle beslerüm
Kanlar ağlarsa benüm'çün çeşm-i giryân ağlasun

Ben yetîmün acıyup ağlarsa kanlu yaşuma
Bahr-ı Kulzüm acısun deryâ-yı 'ummân ağlasun

İtlerünle âsitânunda tuz etmek kadrini
Anıcak nân u nemek hakkını yârân ağlasun

Ağlamakla çıkdı gözden ÂHÎ ey pîr-i hıred
Demdür ağlarsa yetîm oldı ol oğlan ağlasun 

Gerçi kim bülbül sever her dem gülün bir tâzesin
Sen bana ey ğonca-leb her berg-i gülden tâzesin

Bülbül-i şûrîdenün gûş eylemezsin nâlesin
Ey gül-i ter dinlemezsin bülbülün âvâzesin

Bir büt-i sengîn-dilün 'ışkında cân verdi deyü
Kabrümün üstindeki mermerde 'ömrüm yazasın

Her gedânun kaddine geydürme 'ışkun câmesin
Kim bu zîbâ hil'atün bozdun hemân endâzesin

Ermez ol mâhun kulağına fiğânum ÂHÎ'ya
Gerçi âhum inledür çarhun der ü dervâzesin 
