Bu bir 'acâyib hâldür bu hâle kimse irmez
'Âlimler da'vî kılur velî degme göz görmez

'İlmile hikmetile kimse irmez bu sırra
Bu bir 'acâyib sırdur 'ilme kitâba sıgmaz

'Âlem 'ilmin okıyan dört mezheb sırrın tuyan
'Âciz kaldı bu yolda bu 'ışka el uramaz

Bu 'ışkun sırrı 'aceb bu 'ışkı eyle taleb
Meger ki vire Çalab anı degme göz görmez

Anı ol kişi görür kim ecelsüzin ölür
Bu nasîbi ol alur anlar ki câna kalmaz

Her kim kaldı cânına irmeyiser hânına
Vardı düşdi haşırda dahı bir câna kalmaz

Hadîs'dür Mustafâ'dan 'ışkıla ikrâr didi
Binde bir 'ârif bunı bakup okıyubilmez

Yûnus cânunı berk it bildüklerüni terk it
Fenâ olmayan sûret şâhına vâsıl olmaz


