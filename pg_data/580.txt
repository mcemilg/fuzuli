Ben ol yârı sevdügümi niçe bir gizleyübilem
Gönlüme sıgmaz n'ideyin meger râzum ile diyem

Dil tutuban yüridügüm yadlıguma delîl imiş
Yakam yadlık perdesini hicâbumı ben giderem

Anunıla ahvâlümi 'âlemlere bildüreyin
Çagıruban muştulayam 'âlemi üstüme direm

'Âşıklarun gönli gözi ma'şûkaya açık olur
Ben gönlümi kul eyleyem bâşed ki ma'şûka irem

Cânum kurbân kılam ana ger cân kabûl kılurısa
Kaçanısa ölesiyem niçe bunda diri turam

Şükrâne cânum üstine ben dost içün ölürisem
Ölmek lâzımdur kamuya ben ölmedin kanca varam

Ol dostıla benüm işüm ölmegile bitmeyiser
'Amelümdür bile varur topraguma tuta girem
Kamularun 'amelidür Münker-Nekir olup gelen
Benüm 'amelüm dostıdı 'amelümi tuta varam

'İlm ü 'amel sözi degül Yûnus dili söyledügi
Dil ne bilür dost haberin ben dostıla niçe birem


