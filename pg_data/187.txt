Cânı kurbân etdüren 'uşşâka kaşun yayıdur
Ey güneş yüzli kaşun benzer ki kurbân ayıdur

Ğamzen okından kaşun yayı ne güçler çekdügin
Dôstum benden beter anun da başı kayıdur

Çeşm-i mestün gerçi kim cenge göz açdurmaz şehâ
Kalbe evvel kend'özin uran müjen âlâyıdur

Kaşlarun cânâ hilâl-i 'îde teşbîh eylemen
Kim bilür anı nece kej-tab'un egri râyıdur

ÂHÎ'yi gûşe be-gûşe zâr eden bülbül gibi
Yüriyen sohbet be-sohbet bir gül-i her-câyîdür

Saçların çözsün bulutlar ra'd kılsun nâleler
Kabrüm üzre haşra dek yansun göyünsün lâleler

Şâh-ı gül devrânıdur yelsün yöpürsün bâd-ı subh
Ğonca vü servün ayağına su döksün jâleler

Hastelikden şöyle tenhâyam bu ğurbet-hânede
Penbe ile ağzuma su damzırur teb-hâleler

Kan yudup ölenlerün derd-i derûnın yazmağa
Bir varakdur lâlenün ağzında her pergâleler

Şol kadar od yakdı âhum başlarına ÂHÎ kim
Göklere ağdı geçüp benden fiğân u nâleler

Oklarun cân almağa tîğünle yoldaş oldılar
Sînelerde kan yalaşdılar karındaş oldılar

La'l ü yâkût ol leb-i mercâna nisbet etdiler
Kimisi deryâya düşdi kimisi taş oldılar 

Bir ayakda seyr eder eki cihânun mülkini
Sâğar u bâdeyle şunlar kim ayakdaş oldılar

Şol kadar tasvîr ederler dilde yârun nakşım
Şimdi şâ'irler kodılar şi'ri nakkâş oldılar

Başlar çıkmış durur bağrumda ÂHÎ şöyle kim
Neçeler ol derd ile varup kızılbaş oldılar

Dillerin kessün benüm derd ü dilümden hâmeler
Ben kara yazulıya harf atmasunlar nâmeler

Derd ile yaksun beni bu kanlu kanlu dâğlar
Karşuma kuçsun seni altun beneklü câmeler

Nâme gibi ben kara yazulı bağrı yufkaya
Durmayup yaşlar döküp hâlüme ağlar hâmeler

Ben kara yazulıya harf atmak içün dem-be-dem
ey perî-peyker selâm eyler sana ser-nâmeler

Kıssa-i hüsnin okur ÂHÎ meger kim Hamza'nun
Kıssa-hvân gibi üşüpdür başına hengâmeler 

Haddünün mâh-ı felek mihr ile ser-gerdânıdur
Kaddünün serv-i sehî âşüfte vü hayrânıdur

Gizleme zülf-i arak-rîzün külâhundan çıkar
Dil-berâ çün yüzünün ebr gül-âb-efşânıdur

'Aks-i la'lünle gören der çeşm-i pür-eşküm benüm
Dürr-i mercânla müzeyyen sayrefî dükkânıdur

Gülistânda berg-i gül sanman dağılmış bâddan
Küşte-i hvâr-ı ğam olan 'andelîbün kanıdur

Hüzn-i Ya'kûb ile ÂHÎ mübtelâ kıldı beni
Mısr-ı hüsnün ol şeker-leb Yûsuf-ı Ken'ân'ıdur 

Ruhlarun cân bâğınun berg-i gül-i handânıdur
Saçlarun dil bezminün bûy-i 'abîr-efşânıdur

Dilde mihrün cân verüp sakladuğum ey meh bu kim
Mü'minün kalbinde cândan sevgili îmânıdur

Gönlümün tahtında şimdi ey kemân-ebrû senün
Hükm eden cân yerine tîr-i ğamun peykânıdur

Bir güle baksan yüzine n'ola çün ey ğonca-leb
Midhatün bâğınun ÂHÎ murğ-i hôş-elhânıdur 

Bülbül-i şeydâ n'ola etse fiğân u nâleler
Dişlemişdür ğoncanun gülşende la'lin jâleler

Sûzen-i müjgânlarun bin âl ile cân rîştesin
Sîne-i sad-pâreden göz dikdiler kim alalar

Eşk-i hûn-feşânıdur Ferhâd'un ey şîrîn-suhan
Açılanlar yer yerin deşt-i belâda lâleler

Ben zebûnun şehlere lâyık mı ey kebk-i hırâm
Murğ-ı cânın sayd içün şehbâz-ı zülfin salalar

Dâğlardur gûyiyâ ben bülbülün cânında âh
ÂHİ'yâ ol ğoncanun la'lindeki teb-hâleler 
