Gel e gel bir tarafa nâz ile seyrân ederek
Gülerek 'arz-ı 'izâr-ı gül-i handân ederek

Ol tabîb-i dil ü cân âh ki ben hastesini
Öldüriser bigi bir gün yine dermân ederek

Ola kim sebz-i tarî ola gülistân-ı visâl
Hele ey dil gözünün yaşını bârân ederek

Ol perî bezmine var hâlüni 'arz eyle gönül
Yan yakıl 'ûd-sıfat ney gibi efğân ederek

Geyicek câme-i zer-beftüni tâvûs-sıfat
N'ola gelsen bize de nâz ile cevlân ederek

Bâde nûş etmez isek gönlümüz açılmağ içün
Gedelüm kûy-ı muğâna hele seyrân ederek

ÂHİ'yâ şöhre-i âfâk olursun âhır
Sen bu üslûb-ı Hasen şîve-i Selmân ederek
