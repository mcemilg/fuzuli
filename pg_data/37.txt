Bir nîm neşve say bu cihânın bahârını
Bir sâgar-ı keşîdeye tut lâlezârını

Dil gerd-i gamsız olma revâ mı ki Ka'benin
Ey hâce yılda bir süpürürler gubârını

Peykân gibi lebinde götür onu tîr-veş
Aşkın cerîde tayy edegör reh-güzârını

Âhı yetişdi bülbül-i zârın ki bâğbân
Çûb-ı duhân edindi gülün şâhsârını

Bir dem mi var ki âh ederek anmaya gönül
Ey serv-kad seninle geçen rûzgârını

Şevk-ı tamâm va'de-i ferdâyı dinlemez
Reşk ona kim cihanda bu gün buldu yârını

İran-zemîne tuhfemiz olsun bu nev-gazel
İrgürsün Isfahâna Sıtanbul diyârını

Düşmen ne denlü saht ise şâd ol ki ey Nedîm
Seng üzre gösterir zer-i kâmil ayârını
