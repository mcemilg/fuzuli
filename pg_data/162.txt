Sîne-i sad-pârede dâğ-ı nihânum var benüm
Öksüzem koynumda bir göynükli nânum var benüm

Ben dedüm la'l-i leb-i yâra sözün varsa eyit
Dedi söz söylemege ana ne cânum var benüm

Kimse görmesün deyü düşde hayâlüni senün
Halkı uyutmamağa âh u fiğânum var benüm 

N'ola bâğ-ı 'ışkda hurrem olursam gül gibi
Bir saçı sünbül boyı serv-i revânum var benüm

ÂHİ'yâ anma bana bâğ-ı cinân u Kevser'i
Kim lebi Kevser yüzi bâğ-ı cinânum var benüm

Tâlib-i iksîr-i 'ışkam rûy-i zerdüm var benüm
İşüm altun eyledüm kimden ne derdüm var benüm

Zahm-ı tîründen zırıhlar dağlar cevşenlerüm
Şâh-ı 'ışkam ğam sipâhıyla neberdüm var benüm

Yaralu kolumda eki tâze dâğ urdum yine
Bir nihâl üstinde eki tâze verdüm var benüm

Pehlevânlık satmasun ğamzen kılıç yüzinde kim
Bir kılıç ile derilür şiyr-i merdüm var benüm

Hatt-ı dil-berden ğubâr ermiş durur mir'âtuma
Ol sebebdendür ki âyînemde gerdüm var benüm

Derd-i dil hâlî degül şi'rümde ÂHÎ şerh olan
Kendü hâlüm söylerem ben kendü derdüm var benüm 

Âteş-i 'ışkunla başda dûd-ı âhum var benüm
Bir kızıl börk ile bir perr-i siyâhum var benüm

Kirpügün ebrûlarun gönlüm kemân u tîr edüp
Çifte yaylu çifte oklu bir sipâhum var benüm

Âteş-i âhumla oddan tâs urupdur başuma
Bir levendüm kırmızı bir şeb-külâhum var benüm

Gün toğusı kıbleli derlerse vechi var bana
Kim eki mihrâblu bir secdegâhum var benüm

Kanğı hâr üstinde korsam sâyebânumdur nemed
Her diken dibinde ÂHÎ bârgâhum var benüm 

Döndüren fânûs-ı çarhı dûd-ı âhumdur benüm
Yanduran hurşiydi âh-ı subhgâhumdur benüm

Mülk-i ğam sultânıyam kim dûd-ı âhum âteşi
Çarh-ı atlas üzre zerrîn bârgâhumdur benüm

Bir siyeh perçemlü sîmîn-ber sanemden yâdigâr
Şem'-i meclis dil-ber-i zerrîn-külâhumdur benüm

Zülf-i şeb-rengi degüldür hüsnine olan hicâb
Bana gün göstermeyen dûd-ı siyâhumdur benüm

Yanar oddur kim sürer tîğ ile zulmet 'askerin
Şem'ler altun ışık geymiş sipâhumdur benüm

Na'lçen nakşı degül ebrûlarumda yer yerin
Hâkde kalmış nişân-ı secde-gâhumdur benüm

Çarh elinden kanlar ağladan şafak gibi bana
Câme-i surh ile ol gün yüzlü mâhumdur benüm

Ol meh-i nâ-mihr elinden şem' gibi ÂHİ'yâ
Başuma odlar yakan baht-ı siyâhumdur benüm 
