Anca zâr eyler kim şol bülbül eyler
Anı ol eylemez illâ gül eyler

Kaçan gülde görür dostun cemâlin
Çagırur kim beni deli şol eyler

Ne görür gülde yâ bî-çâre bülbül
Ki gülistâna karşu gulgul eyler

Ne gördi Leylâ'nun yüzinde Mecnûn
Akıdup göz yaşın âb u sel eyler

Ne göründi şu Ferhâd'un gözine
Kayalar kesüben dosta yol eyler

Ne göründi Şeh İbrâhîm gözine
Tâcını tahtını târumâr eyler

Kimin kâfir idüp kimin müselmân
Anı kimse itmez illâ ol eyler

Kimine derd virür asla inletmez
Kiminün dünyâda derdin bol eyler

Kimi baydur kimi yoksul dime kim
Eger baydur eger yoksul ol eyler

Kimine bir 'abâ virmez kim giye
Kiminün atına atlas çûl eyler

Kimini dünyâda hayvân yaratur
Kimini kendine muhlis kul eyler

Kimin elin alur 'Arş'a çıkarur
Kimin yire çalar kara kül eyler

Bî-çâre Yûnus'un altûn sözini
Câhile söylemen kızıl pûl eyler


