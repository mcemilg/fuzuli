Dostdan haber soran kişi güzâf degül dostun işi
Bellü bilün mahrûm durur bu dünyâda dostsuz kişi

Kimdür ki dost yüzin göre dost dost diyü cânın vire
Şolok dem ol dosta ire unıda cümle teşvîşi

Dost işi 'aceb iş durur cân denizin tutuşdurur
Cânsuzlara bir düş durur ger yorasın sen bu düşi

'Işk şevkından 'âlem toldı bu 'âşıklar andan geldi
'Işksuz biten çiçek soldı 'ışkıladur dirlik hoşı

Ben niçe diyeyin anı kabûl itmez yüz bin cânı
Ana lâyık dirlik kanı yokdur ana lâyık işi

Kim bahâ bulısar ana ol kıgurur andın yana
Devlet irdi andan bana hâcet degül hümâ kuşı

Cân ne durur dost önünde fetvâ budur kamu dilde
Gel göresin bu meydânda topdur dostı seven başı

Dostı seven 'âşıklara 'ışkı turakdur cânlara
'Işkdur yire göge direk ayrugı hep söz öküşi

Yûnus imdi sen ben iken 'âşıklara ne sen ü ben
Yokluk durur anı sevmek koyun ayruksı bakışı



