Bu ne dertdür 'aceb dermân belürmez
Ya bu ne yaradur zahmı belürmez

Benüm gönlüm 'aceb 'ışkdan usanmaz
Varur 'ışka düşer hîç bana tanmaz

Döner gönlüm bana ögüt virür hoş
'Âşık olan gönül 'ışkdan usanmaz

'Âşık ki câna kaldı 'âşık olmaz
Cânın terk itmeyen ma'şûkı bulmaz

'Işk bâzârıdur bu cânlar satılur
Sataram cânumı hîç kimse almaz

'Âşık bir kişidür bu dünyâ mâlın
Âhiret korkusın bir çöpe saymaz

Bu dünyâdan ahiretden içerü
'Âşıkun yiri var kimsene bilmez

'Âşık öldi diyü sala virürler
Ölen hayvân durur 'âşıklar ölmez

'Âşıklar meydânı 'Arş'dan yücedür
Çalarlar çevgânı topı belürmez

Begüm 'ârifisen yüri yolunca
Bunda başlar yiter kanlar sorulmaz


Erenler kapusı Hazret kapusı
Bu tapuya gelen mahrûm gönülmez

Yûnus bu deryâya gark oldı gitdi
Girü gelmeklige 'aklı dirilmez



