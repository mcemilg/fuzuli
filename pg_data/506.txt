Kime gönül virdümise benümile yâr olmadı
Hâlüm bilüp derdüm sorup bana vefâdâr olmadı

Hak'dan meger takdîr idi gönül sana 'âşık idi
Hiç kimsene bencileyin derde giriftâr olmadı


'Işkdan degül şikâyetüm kendü tâli'ümden durur
Kendü yolın aramayan câhildür ol er olmadı

'Işk bir ulu hil'at durur bir niçeye virdi Çalap
Bir niçeler mahrûm kalup 'ışkdan haberdâr olmadı

'Işk bir ulu nazar durur 'âşık cânı dîdâr durur
'Işkı olmayan gönüller vîrânedür şâr olmadı

İbrâhîm'e Nemrûd odın 'ışkdur gülistân eyleyen
'Işkdan çün irdi bir nazar gül-zâr oldı nâr olmadı

Yaradıldı yir ile gök Muhammed dostlıgına
Levlâk ana delîl durur ansuz yir ü gök olmadı

'Işkda kahırlar çok olur 'ışk erine gayret muhâl
Yûnus 'âşık oldunısa 'âşıklarda 'âr olmadı



