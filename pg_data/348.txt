İy benüm 'ömrüm kuşı kanda varasın birgün
Ecel avlayup yudar ele giresin birgün

Gelüp gögsüne kona dutuşup cânun yana
Bir kadeh şerbet suna içüp kanasın birgün

Görmege gelenleri hâtırun soranları
Sevgili yârânları görmez olasın birgün

Yârânlarun geleler seni ta'cilleyeler
Soyalar tonlarunı 'uryân olasın birgün

Binüp agaç atına yanulup Hızr'a tana
Şol kara yir altına gire yatasın birgün

Tap tîmâr eyle tene yarak eyle bu câna
Şol yılana çıyana nasîb olasın birgün

Münker ü Nekir gele hâllerün düşvâr ola
Dilünce su'âl sora cevâb viresün birgün

Yûnus Emrem n'idesin kaçup kanda gidesin
Erenler sohbetine gelmez olasın birgün

