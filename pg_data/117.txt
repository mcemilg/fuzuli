Kalb bir gencedir cismin anın vîrânesi
Feyz bir bahr-ı kerâmetdir sözüm dür-dânesi
Nutk bir tût-i hôş-gûdur derûnum lânesi
Eşk bir sahbâ-yı âteşdir gözüm peymânesi
Ye's bir mihmâh-ı gamdır hâtırım kâşânesi
Dâğ bir mürg-ı semenderdir ten âteş-hânesi

Aşk bir şem'-i ilâhîdir benim pervânesi
Hevk bir zencîrdir gönlüm anın dîvânesi

Âh bir kez fursat olmaz cevr-i gerdûndan bâna
Bir nefes düşmez şikâyet tab'-ı mahzûndan bana
San gülâb-efşân olur dil çeşm-i pür-hûndan bana
Kesb-i zevk etmek ne mümkün câm-ı gülgûndan bana
Feyz yokdur hikmet-i akl-ı Felâtundan bana
Keşf olur âdâb-ı sûziş rûh-ı Mecnûndan bana

Aşk bir şem'-i ilâhîdir benim pervânesi
Hevk bir zencîrdir gönlüm anın dîvânesi

Gâh hakikât cilve-gâh eyler derûnum geh mecâz
Geh safâ-yı lutf-ı hayret geh şikest-i imtiyâz
Gâh sulh ü gâh ceng ü gâh nâz u geh niyâz
Bin belâ teskîn eder ol gamze-i hâtır-nevâz
Iztırârîdir efendim bende bu sûz ü güdâz
Mahv olup bir gün bu cism-i zâr olur ifşâ bu râz

Aşk bir şem'-i ilâhîdir benim pervânesi
Hevk bir zencîrdir gönlüm anın dîvânesi

Eylemiş zülfün perîşân rûy-ı âteş-tâbda
Hâb-ı mahmûrâne-i çeşmin gören mehtâbda
Ol siyeh mest-i nigeh mey nûş eder mihrâbda
Ben hayâl-i kâkül ile böyle pîç ü tâbda
Söylenir bu güft ü gûlar meclis-i ahbâbda
Aşkı ol efsâne zann eyler hayâl-i hâbda 

Aşk bir şem'-i ilâhîdir benim pervânesi
Hevk bir zencîrdir gönlüm anın dîvânesi

Böyledir hâl-i dilim vallâhi inkâr eylemem
Mürg-ı dînim beste-i tesbîh-i zünnâr eylemem
Bülbül-âsâ her dem efgânı gül ü hâr eylemem
Mâcerâ-yı girye-i hicrânı tekrâr eylemem
Ben zebân-ı şu'le-i âh-ı şerer-bâr eylemem
Gamla hoşnûd olmuşum hîç şekve ızhâr eylemem

Aşk bir şem'-i ilâhîdir benim pervânesi
Hevk bir zencîrdir gönlüm anın dîvânesi

Hastegî-i çeşm-i bîmârı hakîm etmiş beni
Ol leb-i cân-bahş gûyâ ki adîm etmiş beni
Za'f ile gülzâr-ı manâya nesîm etmiş beni
Bir vücûd olmuş vücûdumla nedîm etmiş beni
Gamzesi tîg-i nigâh ile dü-nîm etmiş beni
Berk-i hüsnü hem hamûş u hem kelîm etmiş beni

Aşk bir şem'-i ilâhîdir benim pervânesi
Hevk bir zencîrdir gönlüm anın dîvânesi

Hatt-ı rûy-ı dilberi Gâlib edip bir gün hayâl
Oldum âhir âteş-i baht-ı siyehden bî-mecâl
Gâh fikr-i dûzah-ı hecrinde hâtır pür-melâl
Geh cünûn-ı şevk ile kayd-ı ser-i zülf-i visâl
Tâb-ı sevdâ-yı mahâbbetden ederken kîl ü kâl
Geldi eş'âr-ı Hayâlîden bu matla' hasbihâl

Aşk bir şem'-i ilâhîdir benim pervânesi
Hevk bir zincîrdir gönlüm anın dîvânesi 
