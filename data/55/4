Dost senün 'ışkun okı key katı taşdan geçer
'Işkuna düşen 'âşık cânıla başdan geçer

'Işkuna düşenlerün yüregi yanar olur
Kendüyi sana viren dükeli işden geçer

Dün ü güni zâr olur 'ışkunıla yâr olur
Endîşesi sen olan cümle teşvîşden geçer

'Âriflere bu dünyâ hayâl ü düş gibidür
Kendüyi sana viren hayâl ü düşden geçer

Dünyânun mahabbeti agulu aşa benzer
Âhirin sanan kişi agulu aşdan geçer

Başında aklı olan âhrete 'amel itmez
Hûrîlere aldanmaz gözile kaşdan geçer

Girçek âşık ol ola cân virmege ol ive
Dostıla bâzâr içün niçe bin başdan geçer

Yûnus'un gönli gözi toludur Hak sevgüsi
Sohbet ihtiyâr iden yâd u bilişden geçer



