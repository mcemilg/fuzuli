Ey pâdişâh ey pâdişâh çün ben benî virdüm sana
Genc ü hazînem kamusı sensin benüm öndin sona

Evvel dahi bu akl ü can senünle idi asl ü kân
Ahir geru sensin mekân üş varuram senden yana

Senden sana varur yolum senden seni söyler dilüm
İllâ sana irmez elüm bu hikmete kaldum tana

Bu hikmeti kim ne bile bilse dahi gelmez dile
Bu âh ila bu zâr ile gözüm yaşı nice dina

Dursam senünle dururam baksam senünle görürem
Her kancaru kim yürürem gönlüm yüzi senden yana

Sensin bana cân ü cihan sensin bana genc-i nihan
Sendendür assi vü ziyân ne iş gelür benden bana

Söz söyleden dilümde sen hükmeyleyen dilümde sen
Alıveren elümi sen cümle işüm öndin sona
