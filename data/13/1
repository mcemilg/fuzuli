Mecnun didî ey büt-i perîveş
Hâşâk-i zaîfe urma âteş

Yakmağa beni yeter hayâlün
Yohdur bana tâkat-i visâlün

Zinhâr getürme ey semen-ber
Âyîne-i ârızun berâber

Bir zerreye kim vücûd yohdur
Âyîneden ana sûd yohdur

Ol gün ki gözümde var idi nûr
Gözden yüzünü kaçurdun ey hûr

Hâlâ ki nezâren oldı müşkil
Durmak ne içün bana mukabil

Aşk etti binâ-yi vaslı muhkem
Ma'nîde beni senünle hemdem

Ref'oldu bu i'tibâr-i sûret
Hâşâ ki olam şikâr-i sûret

Lezzet ruh-i yâr-i dil-sitandan
Candur bulan ey dirîğ candan

Cânum gideli besî zamandur
Cismümdeki şimdi özge candur

Sensin hâlâ tenümde cânum
Gözde nûrum ciğerde kanum

Benden beri eyledün beni sen
Arza kime eyleyem seni ben

Bende olan âşikar sensin
Ben hod yohum ol ki var sensin

Dâim sana bendedür tecellî
Ben gayrden olmışam teselli

Ger ben ben isem nesin sen ey yâr
Ver sen sen isen neyem men-i zâr

Çün ben olubem senünle memlû
Vahdet revişinde hoş değül bu

Kim taşrada isteyen nişânun
Bir özge mekân bilem mekânun

Mihnet çemeninde gül direnler
Âlemde yaman haber virenler

Gam nüshasın eyleyende tahrîr
Virmişler ana bu nev'-i teşhîr

Kim Zeyd-i sitem-resîde-i zâr
Ol vâkıadan olub haberdâr

Filhâl kılub azîmet-i râh
Mecnûn-i hazîni etdi âgâh

Key şîfte-i şikeste-tâli'
Efsûs ki sa'yün oldı zâyi'

Edbâr-i tılısmın oldı bâtıl
Bu meşgaleden dahi ne hâsıl

Bâzâr bozuldı yığ bisâtun
Bu silsileden kes irtibâtun

Leylî sana verdi zindegânî
Sen ol bâki ol oldı fânî

Sen sudkası olduğun perîveş
Sudka sana oldı ey belâ-keş

Azm-i reh-i cennet etdi ol hür
Firdevs makamın etdi ma'mûr

Mecnun ki haberden oldı âgâh
Sûz-i ciğer ile çekdi bir âh

Kim gulgulesin hem ol zamanda
Cânânı işitdi ol cihanda

Az kaldı ki nâlesiyle dil-dâr
Ol hâb-i ecelden ola bîdâr

Çün râz-i dilini etdi takrîr
Re'yine muvâfık oldı takdîr

İmdâd kılub inâyet-i Hak
Kıldı anı maksadına mülhak

Gül derdi hadîka-i emelden
Mey içdi sürâhi-i ecelden

Kabrini kucakladı nigârun
Can sudkası etdi ol mezârun

Leylî dedi verdi cân-i şîrîn
Ol âşık-i bîkarâr ü miskîn
