Sâdât-i kabîle toplanup hep
Kıldılar ana beyân-i matlab

K'ey tâlib-i Hüsn olan hiredmend
Gûşunda durursa gevher-i pend

Fikreyle ki cümle âşinâyız
Hep şûr ü hevâya mübtelâyız

Bir sözle kim  oldu yâra vâsıl
Bir gonca ile bahâra vasıl

Hiç mümkin olur mu rencsiz genc
Çok kimseye erdi gencsiz rene

Zevklenmemize değil mi bâdî
Birdenbire vasl-i Hüsnü da'vî

Hiç sözle olur mu vasl-i dil-dâr
Lütf et bu kelâmı etme tekrâr

Da'vâmızı sanma hîlemizden
Var Kayse de sor kabîlemizden

Bîmihnet ü gam vusûl-i dil-dâr
Âyâ kime oldu bu sezâvâr

Hiç kimse bu râha gitmemiştir
Bir ferd bunu işitmemiştir

Meydandaki baş içündür efser
Ser ver k'olasın bu yolda server

Aşk anladı kim nedir serencâm
Gavgâ-yi kelâma verdi ârâm

Didi buyurun ne ola hidmet
Minba'd men ü belâ-yi minnet

Sâdât-i kabîle etti tedbîr
Kim mehrine eyle nakdi tevfîr

Hüsn akdine çok behâ gerektir
Evvel sana kîmyâ gerektir.

Durma sefer et diyâr-i kalbe
Can baş ko rehgüzâr-i kalbe

Ol şehrde kîmyâ olurmuş
Yolda beli çok belâ olurmuş

Bin başlı bir ejder-i münakkaş
Mumdan gemi altı bahr-i âteş

Bin yıllık yol harâbe-i gam
Anın ötesi serâ-yi mâtem

Meşhûd o yolun başında câdû
Her mûyu yılan yalan değil bû

Bir deşt içinde dîv ü perrî
Arslan kaplan vühûş-i berî

Cin nev'i hezâr bed-likâlar
Câdû kılığında ejdehâlar

Muzlim gecelerde gûl-i yâbân
Âvâzesi ra'dden nümâyân

Sihr ile yağar o deşte âteş
Gâhice de ef'i-i münakkaş

Allâh muîn olup geçersin
Kalb şehrinin âbını içersin

Kıl andaki kîmyâyı hâsıl
Gel bunda ol işte Hüsne vâsıl

Aşk oldu bu müjdeden ferah-nâk
Bin şevk ile kıldı câmesin çâk

Fi'l-hâl sorup diyâr-ı Kalb'i
Dutdı reh-i reh-güzâr-ı Kalb'i

Gayret de olup ana kafa-dâr
Kıldı iki yâr azm-i dildâr

Çün girdi o merd-i râh râha
Evvel kademinde düşdi çâha

Ammâ ki ne çâh çâh- girdâb
Mânend-i ebed verâs nâ-yâb

Gayret dedi ana ey fedâyî
Kârûn'a sor imdi kîmyâyı

Bir çâh bu kim sevâd-ı a'zem
Gencûr-ı künûz-ı ye's ü mâtem

Ne râh-ı adem ne zulmet-âbâd
Bir çâh içi figân u feryâd

Deycûr-ı firâkdan nişâne 
Bahr-ı zulümât-ı bî-kerâne

Düşse buna Hızr olup da güm-râh
Olur yarı yolda ömri kûtâh

Mihr atsa kemend-i mâh-ı sâli
Yok ka'rını bulmak ihtimâli

Çün düşdi o çâha mâh-ı Nahşeb
Lâyık k'ola nâmı çâh-ı Nahşeb

Düşdügine eyleme teessüf
Mi'râcını çehde buldı Yûsuf

San zülfine cây olup zenahdân
Hârût'a buluşdı mâh-ı Ken'an

Velhâsıl o mihr-i âlem-âra
Ber aks olup etdi çâhı me'vâ

Kasd eyledi târem-i Simâke
Bir başka sefer göründi hâke

Gitdi niçe sâl ü mâh u eyyâm
Ka'rın bulup etdi âhir ârâm

Bir dîve meger o çâh-ı mihnet
Olmuşdı makâm-ı hâb u râhat

Bir dîv ki var niçe sipâhı
Her birisi ma'den-i siyâhî

Mânend-i şeb-i firâk bed-rûy
Kan teşnesi mürde fîl-i bed-bûy

Dutdılar ol iki derd-mendi
Takdılar ayağına kemendi

Arz eylediler o dîv-i meste
Kim sayd budur şikeste beste

Karşu çağırıp o dîv-i hâil
Mihr oldı Zühal-le san mukâbil

Dedi ki ne râha eyleyip azm
Düşdün bün-i çâha böyle bî-hazm

Duydum gam-ı Hüsn'e cân-feşânsn
Zer tâlibisin esîri kânsın 

Lâkin bu ne fikr-i kec-nümâdr
İdrâk degil başa belâdır

Sen kanda ol âftâb kanda
Deryâ kanda serâp kanda

Hoş kısmet imiş bize vücûdun
Bağlandı basîret ü şühûdun

Kim vardı diyâr-ı kîmyâya
Ankâya erişdi ya hümâya

Bî-fikr ü süâl râha düşdün
Evvel kademinde çâha düşdün

Allah Allah zihî hamâkat
Bu rütbe olur olursa gaflet

Yazık sana acıdım cüvânsn
Ammâ ki aceb ne bed-gümânsın
