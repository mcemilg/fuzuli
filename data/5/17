Gamzen ne dem ki tîğ çeküp hun feşân olur
Uşşâk-ı dil-figâra ecel mihrbân olur

Çeşmin o Kahramân-i gazabnâktir senin
Kim hışmı zâil olsa dahi bîemân olur

Kim gördü böyle hindu-yi mest-i kemin-küşâ
Kim bir hadengi âfet-i cân-i cihân olur

Müjgânlarınla seyredenj ol ebrüvânı der
Birden bu denlü tîr nice derkemân olur

Gamzen görür itâb ile öldürdüğün bizi
Durmaz girişme dahi ana hemzebân olur

Bu nâz ü bu nigâh-i tegâful ki sende var
Hızır olsa âşıkın sebeb-i terk-i cân olur

Sen böyle nâz ü şive satınca gedâlara
Nerh-i metâ'-i derd ü belâ râygân olur

Yeksân ise yanında seven sevmeyen seni
Hûbâna bu muâmeleden çok ziyân olur

Râzî değilse ger buna nâmûs-ı dil-berî
Uşşâka derse böyle ihânet yaman olur

Her nâmahalle ruhsat-i nezzâre ya neden
Bir gün demez misin ki mahallinde kan olur

Dil bu hevâ ile kafes-i teng-i sinede
Mânend-i mürg-ı bâl-şikeste tapân olur

Kim gülşen-i ruhunda vere nağmeye karâr
Tâ ol zaman ki bâğ-i cihan pürhazân olur

Fikreyleyince dâm-i girih-gîr-i zülfünü
Bir hâlet elverir ki kafes gülsitân olur

Zülfün mü ya gezende siyeh mâr-i hambeham
Kim pâsbân-i genc-i nihân-i miyân olur

Yahut hümâ şikâr edici şâhbâzdır
Dâim hevâ-yi sayd ile bîâşiyân olur

Gâhî halka halka durur pîç ü tâb ile
Tuğrâ-yi hükm-i pâdişeh-i hüsn ü ân olur

Gâhî ki deste deste yatur yerde gûyyâ
Çârüb-i âstân-i memâlik-sitân olur

Ol saf-der-i yegâne ki tâb-i mehâbeti
Cevşen-güdâz-i Tehmeten ü Kahramân olur

Ol dâver-i zamâne ki âb-i adâleti
Gülbün-tırâz-i gülşen-i emn ü emân olur

Paşa-yı bîkarîne-i âlem ki âleme
ihsânı bînihâyet ü bîimtinân olur

Saflar düzüp hücûm edicek hayl-i düşmene
Dehşetle âsmân ü zemin pürfigan olur

Sarsıldığınca zelzele-i hamleden zemîn
Âşûb-i restehîz ü kıyâmet ayân olur

Gerd-i siyehde şu'le-i şemşîr-i tâbdâr
Gûyâ sehâb-i tirede berk-ı cehân olur

Oklar sihâm-i kavs-i kazâdan nişan verir
Peykân-i tîr ise ecel-i nâgehân olur

Eve-i hevâda sıyt-i çekâçâk-i tîğden
Âvâz-i ra'd ü sâika reh-güm-künân olur

Her hamlede hücûm-i dilîrân-i nîzedâr
Hayl-i adûya ol kadar âfet-resân olur

Kim tenlerinde râh-i mesâmât serteser
Sûrâh-i mârmühre-rübâ-yi-sinân olur

Gâhî miyân-i safta durur kendi tîğveş
Gâhî miyan-şikâf-i saf-i düşmenân olur

Ger âsiyân-i rûz-i cezadan bir ehl-i şer
Seyretse ol kıyâmeti kim ol zamân olur

Bîrûn eder dilinden o dem bîm-i dûzahı
Meydân-i mahşer ana riyâz-i cinân olur
