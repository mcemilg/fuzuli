Mâh-ı Muharrem oldu şafakdan çıkup hilâl
Kılmış 'azâ döküp yüze hûn-birle eşk-i âl

Evlâd-ı Mustafâ'ya meded kılmamış Fırât
Geçirmesin mi yerlere anı bu infi'âl

Çokdur hikâyet-i elem-i Şâh-ı Kerbelâ
Elbette çok hikâyet olur mûcib-i melâl

İbretle bak gam-ı şühedâ şerhin etmeğe
Her sebze Kerbelâ'da açupdur zebân-ı hâl

Tecdîd-i mâtem-i şühedâ kıldı rûzgâr
Zâr ağla ey gönül bugün oldukça ihtimâl

Meydân-ı çarhı cilve-geh-i dûd-i âh kıl
Gerdûn-i dûnu gûne-i mâtem-siyâh kıl

Mâh-ı Muharrem oldu meserret harâmdır
Mâtem bugün şerî'ate bir ihtirâmdır

Tecdîd-i mâtem-i şühedâ nef'siz değil
Gaflet-sarây-ı dehrde tenbîh-i 'âmmdur

Gavgâ-yı Kerbelâ haberin sehl sanma kim
Naks-ı vefâ-yı dehre delîl-i tâmmdır

Her zerre eşk kim dökülür zikr-i âl ile
Seyyâre-i sipihr-i 'ulüvv-i makâmdır

Her medd-i âh kim çekilir Ehl-i Beyt için
Miftâh-ı bâb-ı ravza-i dârüs's-selâmdır

Şâd olmasun bu vâkı'adan şâd olan gönül
Bir dem belâ vü gussadan âzâd olan gönül

Tedbîr-i katl-i Âl-i Abâ kıldun ey felek
Fikr-i galat hayâl-i hatâ kıldun ey felek

Berk-i sehâb-i hâdiseden tîğler çeküb
Bir bir havâle-i şühedâ kıldun ey felek

İsmet haremserâsına hürmet revâ iken
Pâmâl-i hasm-i bîser ü pâ kıldun ey felek

Sahrâ-yi Kerbelâda olan teşne-leblere
Rîk-i revânı seyl-i belâ kıldun ey felek

Tahfîf-i kadr-i şer'den endîşe kılmadun
Evlâd-i Mustafâya cefâ kıldun ey felek

Bir rahm kılmadun ciğeri kan olanlara
Gurbetde rûzgârı perîşân olanlara

Bastukda Kerbelâya kadem Şâh-i Kerbelâ
Oldı nişân-i tîr-i sitem Şâh-i Kerbelâ

Düşmen okına gayr siper görmeyüb reva
Yakmışdı câna dâğ-i elem Şâh-i Kerbelâ

Dûd-i dil-i pürâteş-i ehl-i nezâreden
Etmişdi perdedâr-i harem Şâh-i Kerbelâ

Oldukça ömri râhat-i dil görmeyüb demî
Olmış hemîşe hemdem-i gam Şah-i Kerbelâ

A'dâ mukâbilinde çekende saf-i sipâh
Kılmışdı medd-i âhı alem Şâh-i Kerbelâ

Yâ Şâh-i Kerbelâ ne revâ bunca gam sana
Derd-i demâdem ü elem-i dembedem sana

Ey derd-perver-i elem-i Kerbelâ Hüseyn
V'ey Kerbelâ belâlarına mübtelâ Hüseyn

Gam pâre pâre bağrını yandırdı dâğ ile
Ey lâle-i hadîka-i Âl-i 'Abâ Hüseyn

Tîğ-i cefâ ile bedenin oldu çâkiçâk
Ey bûstân-ı sebze-i tîğ-i cefâ Hüseyn

Yakdı vücûdunu gam-ı zulmet-sarây-ı dehr
Ey şem'-i bezm-i bâr-geh-i Kibriyâ Hüseyn

Devr-i felek içirdi sana kâse kâse kân
Ey teşne-i harâret-i berk-i belâ Hüseyn

Yâd et Fuzûlî Âl-i 'Abâ hâlin eyle âh
Kim berk-ı âh ile yakılır hırmen-i günâh
