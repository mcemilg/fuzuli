Ebrûlarun gamını dil-i nâ-tevân çeker 
Şol pehlevâna döndi ki iki kemân çeker

Çeksün livâ-yı saltanat-ı hüsni kadd-i yâr
Ol kâmeti ne serv ü sanavber ne bân çeker

Gelmez vücûda nakd-i visâlün tasavvurı
Aşkun metâ'ı hvâceleri çok ziyân çeker

Hakkâ bu kim berât-ı hümâyûn-ı hüsnine 
Ebrû-yı dil-fırîbi ne garrâ nişân çeker

Sürdükçe nizelerle yanundan müjen dili 
Kullâblarla turra-i 'anber-feşân çeker

Bâr-ı girân-ı gussayı çekmez şu kimse kim
Sahn-ı çemende gül gibi rıtl-ı girân çeker

Bâkî gamunda hûn-ı ciger yutsa gûyiyâ 
Bezm-i safâda câm-ı mey-i ergavân çeker
