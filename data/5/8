Ey pây-bend-i dâmgeh-i kayd-i nâm ü neng
Tâkey hevâ-yi meşgale-i dehr-i bîdireng

An ol günü ki âhir olup nevbahâr-i ömr
Berk-i hazâna dönse gerek rû-yi lâle-reng

Âhir mekânın olsa gerek cür'a gibi hâk
Devrân elinden irse gerek câm-i ayşe seng

İnsân odur ki âyineveş kalbi sâf ola
Sînende neyler âdem isen kîne-i peleng

İbret gözünde niceyedek gaflet uyhusu
Yetmez mi sana vâkıa-i şâh-i şîr-i ceng

Ol şehsüvâr-i mülk-i saâdet ki rahsine
Cevlân deminde arsa-i âlem gelürdü teng

Baş eğdi âb-i tîğine küffâr-i Engerûs
Şemşîri gevherini pesend eyledi Fireng

Yüz yire kodu lûtf ile gülberk-i ter gibi
Sandûka saldı hâzin-i devran güher gibi

Gün doğdu şâh-i âlem uyanmaz mı hâbdan
Kılmaz mı cilve hayme-i gerdun-cenâbdan

Yollarda kaldı gözlerimiz gelmedi haber
Hâk-i cenâb-i südde-i devlet-meâbdan

Reng-i izârı gitti yatur kendi huşk-leb
Şol gül gibi ki ayn düşüptür gülâbdan

Gâhî hicâb-i ebre girer husrev-i felek
Yâdeyledikçe lûtfunu terler hicâbdan

Tıfl-i sirişki yerlere girsün duâm odur
Her kim gamından ağlamaya şeyh ü şâbdan

Yansun yakılsun âteş-i hicrinle âftâb
Derdinle kare çullara girsün sehâbdan

Yâdeylesün hünerlerini kanlar ağlasun
Tîğin boyunca kareye batsun kırâbdan

Derd ü gamınla çâk-i girîbân edüp kalem
Pîrâhenini pârelesün gussadan alem

Tîğin açardı düşmene zahm-i zebahlan
Bahsetmez oldu kimse kesildi lisanları

Gördü nihâl-i serv-i ser-efrâz-i nîzeni
Serkeşlik adın anmadı bir dahi banları

Her kande bassa pâ-yi semendin nisâr içün
Hanlar yolunda cümle revân etti kanlan

Deşt-i fenâda mürg-ı hevâ durmayup döner
Tîğin Hudâ yolunda sebîl etti canları

Şemşîr gibi rû-yi zemîne taraf taraf
Saldın demir kuşaklı cihan pehlevanları

Aldın hezâr bütkedeyi mescid eyledin
Nakus yerlerinde okuttun ezanları

Ahir çalındı kûs-i rahîl ettin irtihâl
Evvel konağın oldu cinan bûstanları

Minnet Hudâya iki cihanda kılup saîd
Nâm-i şerîfin eyledi hem gazi hem şehîd

Kıldıkça şâh-ı âleme Hak fazl u rahmeti
Versin cenâb-ı Hazret-i Paşaya devleti

Ol cism-i pâki cân gibi eyledi nihân
Âsûde kıldı hâl-i sipâh u raiyyeti

Halk-ı cihâna kırk sekiz gün duyurmadı
Bir hafta etti gayrılar ancak bu hâleti

Gayret kemerlerini kuşandı kılıç gibi
Aldı hisârı verdi Hudâ feth ü nusreti

Bâkî cemâl-i pâdişeh-i dil-pezîri gör
Mir'ât-ı sun'-ı Hazret-i Hayy u Kadîri gör

Pîr-i azîz-i mısr-ı vücûd itti intikâl
Mîr-i cevân-ı çâbük-i Yûsuf-nazîri gör

Gün doğdı şimdi gâyete irdi sepîde-dem
Ruhsâr-ı hûb-i hüsrev-i rûşen-zamîri gör

Behrâm-ı vakti gûra yetürdü bu saydgâh
Var eşiğine hizmet-i Şâh Erdşîri gör

Berbâd kıldı taht-ı Süleymânı rûzgâr
Sultân Selîm Han-ı Sikender serîri gör

Vardı peleng-i kûh-i vegâ hâb-ı râhata
Kühsâr-ı Kibriyâda duran nerre şîri gör

Cevlâna gitti ravzaya tâvûs-i bâğ-ı Kuds
Ferr-i hümâ-yı evc-i saâdet-mesîri gör

İkbâl ü baht-ı hüsrev-i âfâk müstedâm
Rûh-ı revân-ı şâha tahiyyât ve's-selâm
