Hattın ki reşk-i fasl-ı bahârân olup gelir
Sermâye-bahş-ı sünbül ü reyhân olup gelir

Yâd-ı hatınla neş'e-i hayret derûnuma
Çün seyl-i nev-bahâr hurûşân olup gelir

Gördüm o serv-kametin ardınca rûz-ı vasl
Ömr-i fürû-güzeşte şitâbân olup gelir

Dûşîne mülk-i hüsne giden kârbân-ı hûş
Gördüm seher ceres gibi nâlân olup gelir

Ma'nî-i tâze kûçe-i dilden zebânıma
Yâd-ı lebinle mest-i hırâmân olup gelir

Dil hâciyân-ı kûyu miyânında şevk ile
Hem-çün çerâğ-ı kâfile sûzân olup gelir

Cânâ gözüne hasret-i la'linle âşıkın
Keyfiyyet-i şarâb kızıl kan olup gelir

Çıkmış henüz hâne-i âyîneden o mâh
Esrâr-ı hüsn ü ânına hayrân olup gelir

Uyhuya vardı gözleri dahı o gamzeler
Gâretger-i metâ'-ı dil ü cân olup gelir

Pâ-bûsuna tekaddüm içün yine bâd-ı subh
Berk-i gül ile dest ü girîbân olup gelir

Vasfında müjde sana ki bir kârban sühan
Kilk-i Nedîm-i şûhunu cûyân olup gelir 
