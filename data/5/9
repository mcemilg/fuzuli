Hengâm-ı şeb ki küngüre-i kasr-ı âsmân
Zeyn olmış idi şu'lelenüp şem'-i ahterân 

Hayl-i kevâkib içre yanup meş'al-i kamer
Sahn-ı semâda rûşen idi râh-ı keh-keşân

Dest urmış idi kilk-i şihâba debîr-i çarh
Tugrâ-nüvîs-i hükm-i Hudâvend-i ins ü cân

Bezm-i felekde urmış idi Zühre sâza çeng
Ayş u safâda hurrem ü handân u şâdmân

Bu çarh-ı çenberîde tutup devr usûlini
Deffâf-ı mihr kılmış idi çihresin nihân

Bir tîg-i zer-nişân ile girmişdi arsaya
Şemşîr-bâz-ı ma'reke-i sahn-ı âsmân

Tedbîr-i mu'zamât-ı umûr-ı cihân içün
Yakmışdı şem-i fıkreti Bircîs-i nükte-dân

Bâlâ-yı çarh-ı heftüme Keyvân-ı kühne-sâl
Oturmış idi niteki Hindû-yı pîl-bân

Âyâ bu zîb ü zînet-i âlem nedür diyü
İbret göziyle nâzır iken dehre nâ-gehân

Etrâfa saldı şa'şa'asın gûşe gûşe mihr
Oldı ufukda mühr-i Süleymân gibi ayân

Kıldı bu hâli dîde-i ibret müşâhade
Tuydı bu sırrı âkıbetü'l-emr gûş-ı cân

Kim bu nizâmı virmedi âlem sarâyına
İllâ ki yümn-i devlet-i Şâh-ı cihân-sitân

Bâlâ-nişîn-i mesned-i şâhân-ı tâc-dâr
Vâlâ-nişân-ı ma'reke-i arsa-i Keyân

Cemşîd-i ayş ü işret ü Dârâ-yı dâr u gîr
Kisrî-i adl ü re'fet ü İskender-i zamân 

Sultân-ı şark u garb şehenşâh-ı bahr u ber
Dârâ-yı dehr Şâh Süleymân-ı kâm-rân

Ol şeh-süvâr-ı memleket-i adl ü dâd kim
Atı önince olsa revâ husrevân revân

Ser-keşlik itdi emrine benzer peleng-i çarh
Zencîr ile getürdi yine keh-keşân keşân

Sâhib-vücûd-ı memleket-i lutf u cûd o kim
Mebzûl hân-ı lutfına mahsûl-i bahr u kân

Müştâk bûy-ı hulkına attâr-ı nev-bahâr
Muhtâc dest-i himmetine hâce-i hazân

Devründe kimse cevr-i sitemgerden inlemez
Bî-şer ider iderse eger çeng ü ney fıgân

Adlun katında cevr ü sitem dâd-ı Keykubâd
Hışmun yanında lutf u kerem kahr-ı Kahramân

Lerzende görse havfun ile teb tutar sanur
Bağlar şihâb gerden-i gerdûna rîsmân

Tîgun adem diyârına rûşen tarîkdur
A'dâ-yı dîni turma kılıçdan geçür hemân

Deryâ-misâl askerün içre alemlerün
Feth ü zafer sefinesine açdı bâdbân

Minkârına dilerse alur çarhı dânevâr
Ankâ-yı Kâf-ı kadrüne bir tu'medür cihân

Çevgân urupdur ana ezel dest-i himmetün
Ol dem bu dem-durur ki döner gûy-ı âsmân

Bâg-ı senâ vü gülşen-i medhûnde mürg-i dil
Bu nazm-ı rûh-bahşı okur su gibi revân

Cân olmayaydı ol dehen ey şûh-ı dil-sitân
Niçün olurdı cân gibi ya dîdeden nihân

Ruhsârun üzre turralar olmış girih girih
Gûyâ Hicâza bagladılar Şâmiyân miyân

Görsün nihâl-i serv-i sanavber-hırâmunı
Ayruk çemende beslemesün bâgbân bân

La'lün hayâli hokka-i hâtırda var iken
Yâkût-ı nâba olmamış idi mekân kân 

Bârîk-bîn olanlar ider kaşlarun hayâl
Dendâdunı tasavvur ider tab-ı hurde-dân

Mesken şeh-i mahabbetüne tahtgâh-ı dil
Menzil hayâl-i la'lüne halvet-sarây-ı cân

Kıldı sücûd haddüne karşu gül ü semen
Itdi kıyâm kâmetüne serv-i bûstân

Tutdı cihânı pertev-i hüsnün güneş gibi
Toldı sadâ-yı aşkun ile kâh-ı Kün fe-kân

Eflâke çıkdı velvele-i arsa-i zemîn
İndi zemîne gulgule-i âsmâniyân

Bâkî-sıfat ne bülbül-i rengîn-edâ gele
Ne ola tal'atun gibi ferhunde gülsitân

Hüsnün güliyle bâg-ı cihân gülşen-i İrem
Her sû hezâr bülbül ü sad gûne dâstân

Dergâh-ı Hakka yüz tutalum ber-mezîd ola
Câh u celâl-i saltanat u baht-ı câvidân

Tâ şem'-i âfitâb-ı cihân-tâba subh-dem
Devrân ufukda vaz' ide bir sim şem'dân

Şem'-i bekânı bâd-ı fenâdan nigâh ide
Dâmân-ı avn u ismet-i dârende-i cihân

Bezmûnde baht sâkî vü ikbâl hem-nişîn
Câm-ı sipihr sâgar-ı pûlâd-ı zer-nişân 
