Bir elif çekdi yine sîneme cânân bu gece
San sarıldı bana bir serv-i hırâmân bu gece

Ayun on dördi gibi dün gece meclisde edün
Kanda ahşamlayasın ey meh-i tâbân bu gece

Yine bilsek ki 'aceb kimlere hem-kâse edün
Ki cihân dolmış edi na'ra-i mestân bu gece

Seni dün gece rakîb ile görüp sohbetde
Düşdi yalın kılıca şem'-i şebistân bu gece

Rindler sohbetine tâlib olan 'ârife din
ÂHÎ'nün hücresine cem' ola yârân bu gece

N'ola kûyunda itün lutf ile bir kerrelige
Dese yapuşup etegüme bizüm gölgelige

Ger güzer eyler ise sîneme tîr-i ğam-ı dôst
Sîne lutfından anun muhkem utanup elike

Câna cevr edeli âh ederem sabr edemem
Nece sabr eyleyeyin irdi bıçağ uş elige

Ruhlarun ay u güni kodı beni tıkdı eve
Yine bî-çâreleri sokdı delükden delüge

ÂHÎ'nün eylemesün kimsene beytin tashîh
Beyt kim mermer ile yapıla yer yok helike
