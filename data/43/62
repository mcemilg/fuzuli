Erenler bir denizdür 'âşık gerek talası
Bahrî gerek denizden girüp gevher alası

Gine biz bahrî olduk denizden gevher alduk
Sarrâf gerek gevherün kıymetini bilesi

Yüri var epsem ol a ne simsârlık satarsın
'Alî gibi er gerek iş bu sırra eresi


Muhammed Hakk'ı bildi Hakk'ı kendüde gördi
Cümle yirde Hak hâzır göz gerekdür göresi

Dile rızkını Hak'dan nahnu kesemnâ pinhân
Nefsin bilmiş er gerek göz hicâbın silesi

Didüm iş bu nefesi 'âşıklar hükmiyile
Bâhıllıksuz er gerek bir karâra durası

'Âlimler kitâb düzer karayı aka yazar
Gönüllerde yazılur bu kitâbun sûresi

Yüri hey sûfî zerrâk ne sâlûslık satarsın
Hak'dan artuk kim ola kula dilek viresi

Hak duragı gönülde âyâtı var Kur'ân'da
'Arş'dan yukarı cânda 'ışk burcınun kulesi

Şöyle delü olmışam bilmezin dünden güni
Yüregümde işledi 'ışk okınun yaresi

Gel imdi miskîn Yûnus tut erenler etegin
Cümlesi miskînlikde yoklugımış çâresi



