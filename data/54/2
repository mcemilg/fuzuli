Evvel kadîmden geldüm yir gök yaradılmazdan
'Arş-kürsî levh ü kalem hîç dahı anılmazdan

Dostıla sohbetdeydüm içerü halvetdeydüm
Âdem niçe nesnedür hîç dahı anılmazdan

Yüz bin yigirmi dört bin cânlar cânum içinde
Gizlü Muhammed cânı dahı içerü bizden

Hem cânlar ana perde ol nûr içinde nûrda
'Işk anda kadîm durur cânlara ayrılmazdan

'Işkdur Hakk'un varlıgı yir ü gök ma'mûrlıgı
'Işk bizi pertev itdi her biri birimüzden

Evvel Âdem yaratdı sonra peygamberleri
Âhir Muhammed nûrı balkıdı içümüzden

Âdem atadan berü velî evliyâ Nebî
Hak müşerref eyledi Ahmed'i kamu yüzden

Yitmiş bin yıl öndinden yaratdı Muhammed'i
Hak kendü âşık oldı bahâne bir yılduzdan

Ol yılduz ki varıdı kandaydı Âdem cânı
Ya bunca peygamberler anılmadın agızdan

Âlimler bunı bilmez degme 'akl ana irmez
Hidâyetdür Yûnus'a keşf oldı hacemüzden


