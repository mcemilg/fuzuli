Ey kemân ebrû şehîd-i hancer-i müjgânunam
Bulmışam feyz i nazar senden senün kurbânunam

Kâkülün târına peyvend etmişem can riştesin
Başun içün bir terahhum kıl ki ser-gerdânunam

Nola kılsam terk-i mey minnet kılub zâhidlere
Neylerem mey neş'esin ben kim senün hayrânunâm

Şâne veş yüz nâveg-i gam sancılubdur cânuma
Tâ esîr-i halka-i gîsû-yi müşg efşânunam

El çeküb kat'-i nazar kılmış ilâcumdan tabîb
Bildi gûyâ kim harâb-i nerkis-i fettânunam

Câna meylin var ise hükmeyle teslîm eyleyem
Şâh sensin ben senün bir bende-i fermânunam

Gonce kılmaz şâd gül açmaz tutulmış gönlümi
Ârzûmend-i ruh-i âl ü leb-i handânunam

Kan idübdür bağrumı âh itme her dem ey felek
Hürmetüm dut bir iki gün kim senün mihmânunam

Ey Fuzûlı âteş-i âh ile yandurdun beni
Gâlibâ sandun ki şem'-i külbe-i ahzânunam
