Muhammed'e bir gice Çalap'dan indi Burâk
Cebrâîl eydür hâcem Mi'râc'a kıgurdı Hak

Aç kendüne cinânun behişt ü dîdâr senün
Seni okur Sübhân'un ne yatursın kıl yarak

Turdı Mi'râc kasdına yüridi âbdestine
Secde kıldı dostına dimedi yakın ırak


Gitdi Cibrîl Hazret'i getürdi Burak atı
Nûrdanıdı hil'ati gözi gevher yüzi ak

Kadem bir taşa basdı taş kopdı bile vardı
Kak yâ mübârek didi şöyle kaldı mu'allak

Taş eydür gelesini bir kadem basasını
Resûl eydür gelürem buyururısa ol Hak

Göklere haber oldı yir-gök şâdılık toldı
Eydürler Ahmed geldi bezendi sekiz Uçmak

Gör Muhammed n'eyledi gökleri seyreyledi
Ümmetini toyladı 'Arş'a henüz varıcak

Çün geçdi felekleri ün geldi kim gel beri
Kaldurdum perdeleri hemân cemâlüme bak

Dîdârum sana 'ıyân gösterem bellü-beyân
İn Burâk'dan ol yayan 'Arş'uma bas bir ayak

Ferişteler geldiler Burâk'dan indürdiler
Na'lini döndürdiler ol dem yüridi yayak

Üveys yirinden turdı 'Arş'da na'lin döndürdi
Muhammed anı gördi visâle döndi firâk

Çün dost dosta kavuşdı yüz bin kelâm danışdı
Ümmetiyçün çalışdı oldur Resûl-ı Mutlak

Mi'râc'dan döndi yine girü geldi evine
Geldi gördi henüz kim döşecigi ısıcak

Niçe bin yıllık yola bir demde vara gele
Yûnus eydür kim ola Muhammed'dür o mutlak

Ümmete ümmet diyen ümmet kaydını yiyen
Eger ümmeti isen di İslâm dînine hak


KEF

