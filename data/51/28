Ger vuslata irdünise bu derdile firâk nedür
Dostı yakın gördünise bu bakdugun ırak nedür

Vuslat eri olan kişi gerek varlıkdan mahv ola
İş bu yola girmeklige bir görelüm yarak nedür

Vuslat eri oldunısa göz hicâbın bildünise
Dostı 'ıyân gördünise bu varlıgı bırak nedür

'İlim hod göz hicâbıdur dünyâ âhret hisâbıdur
Kitâb hod 'ışk kitâbıdur bu okunan varak nedür

Zinhâr gözüni açagör nefs duzagını seçegör
Dost mahfiline geçegör andan yigrek turak nedür

Eydürsin kim gözüm görür da'vîyi ma'nîye irür
Gündüz güneş şû'le virür gice yanan çerâk nedür

Yûnus dir eşkere nihân Hak toludur iki cihân
Gelsün berü dosta giden Hûr u Kusûr Burâk nedür


