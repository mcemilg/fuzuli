Muştulanuz 'âşıklara bu 'ışk ulu devlet olur
'Işk kime kim irdiyise cânında bil 'işret olur

Her sevdügi terkin ura kayıkmaya degme yana
Her dem anun seyrân-gehi hem zât u hem sıfât olur

Seyri içinde çâbük-bâz fikri dâim nâz u niyâz
Çün sa'âdet oldı hem-râz hezârân münâcât olur

Müşâhade kapar anı hem bî-karâr olur cânı
Her dem da'vîsüzdür ma'nî bi-dirîg u râhat olur

Ol bî-nişândur cihândan ne diyelüm dilmüz andan
Ol 'âlim ü deyyân zât her zât içinde zât olur

Buhl u tama' sıgmaz ana 'izzet de kaldı bir yana
Yol bulımaz hırs u hevâ kimde ki bu devlet olur

Ol işlere eli iren Hak 'ışkına gönül viren
Dostını yüze yüz gören cümle varlıkdan mât olur

Kime indiyse ol nüzûl ana gelür cümle usûl
Ta'ziyete varurısa ol ölüye rahmet olur

Yûnus erdür nihâyetsüz 'ışk andan dahı gâyetsüz
Ne gâyet var ne nihâyet kamusı bir Hazret olur


