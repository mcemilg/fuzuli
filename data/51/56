Gayrıdur bu milletden bu bizüm milletümüz
Hiç dînde bulunmadı dîn ü diyânetümüz

Bu dîn ü diyânetde dünyâ vü âhiretde
Yitmiş iki milletde ayrudur âyâtumuz

Zâhir suya banmadın el ayak deprenmedin
Baş sücûda inmedin kılınur tâ'atümüz

Ne Ka'be vü ne mescid ne rükû' u ne sücûd
Hakk'ıla dâim becid olur münâcâtumuz

Ne Ka'be'ye varalum ger mescide girelüm
Gerek suya yunalum biledür 'illetümüz

Su ne kadar arıda çün yavuz hûyun bile
Meger bizi pâk ide Hak'dan 'inâyetümüz

Kimün sırrın kim bile çün irilmez bu hâle
Yarın anda bell'ola müslümân mürtedümüz

Yûnus cânun yinile ki dostlugun anıla
'Işkıla dinlerisen bilesin kudretümüz

