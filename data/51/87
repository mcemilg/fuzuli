İy su kandan gelürsin vatanun kanda senün
Kanda çukur bulursan yatagun anda senün

Sen yüceden çıkarsın alçak yire akarsın
Gönül Hakk'a dutarsın alçak gönlün var senün

Seni bulut götürür 'âlemlere yitürür
Dürlü çiçek bitürür hoş üstâdun var senün

Agaçlara varursın köklerinden girürsin
Dunı sıra yürürsin uzun elün var senün

Kandayısa yaş-kurı hîç sensüz olmaz biri
Ne ölüsin ne diri hîç tenün yokdur senün

Kimün denize gider kimün tütüni tüter
İsmün disen ne durur hoş bâzârun var senün

Akup deniz olursın tagılup toz olursın
Göllerde sâz olursın yapılan evler senün

Dünyede cânlu cânsuz olımayalar sensüz
Câna cânsın gümânsuz hîç menendün yok senün

Şimdi Yûnus susadı diler ki senden içe
Bir içim bin kızıla nice bahân yok senün



