Cânını 'ışk yolına virmeyen 'âşık mıdur
Cehd eyleyüp ol dosta irmeyen 'âşık mıdur

'Işk kadehinden içüp nefs dileginden geçüp
Hak yolına er gibi turmayan 'âşık mıdur

Dost sevgüsin gönülde cânıla berkitmeyen
Tûl-ı emel defterin dürmeyen 'âşık mıdur

Dâyim riyâzât çeküp halvetlerde diz çöküp
Hak dîdârı eserin görmeyen 'âşık mıdur

'Işka tanışık sıgmaz degme cân göge agmaz
Pervâne gibi oda yanmayan 'âşık mıdur

Kişi dertlü olıcak dermân istegen olur
Kendü derdi dermânın sormayan 'âşık mıdur

İy Yûnus sen dostunun cefâsına katlangıl
Yüregine 'ışk okın urmayan 'âşık mıdur


