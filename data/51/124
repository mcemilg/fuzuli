Bu 'âleme çıkıcak bir 'aceb hâle geldim

Gönlümdeki râzumı söyledüm dile geldüm

'Işk duzagına düşdüm tutıldum ele geldüm

Söylerem dilüm bilmez bir 'aceb ile geldüm

Sanma ki bunda beni altûna mâla geldüm

Hâlüm ahvâlüm nedür bu mülke sora geldüm
Ne hâldeyüm ne bilem duzakdayum ne gülem
Bir garîbçe bülbülem ötmege güle geldüm

Gül Muhammed deridür bülbül anun yâridür
Ol gülile ezelî cihâna bile geldüm

Mescidde medresede çok 'ibâdet eyledüm
'Işk odına yanuban andan hâsıla geldüm

Kudret sûret yapmadın feriştehler tapmadın
'Âlemi halk dutmadın ilerü yola geldüm

Yine Yûnus'a sordum eydür Hak nûrın gördüm
İlk yaz güneşi gibi mevc urup toga geldüm



