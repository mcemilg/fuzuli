Cân bir ulu kimsedür beden anun âletidür
Her ne lokma yirisen bedenün kuvvetidür

Ne denlü yirisen çok ol denlü yürisen tok
Câna hîç assı yok hep sûret maslahatıdur

Bu cân ni'meti kanı gelün bulalum anı
Asâyiş kılan cânı evliyâ sohbetidür

Sohbet cânı semirdür hem 'âşıkun 'ömridür
Hak Çalab'un emrile erenün himmetidür

Erenün yüzi suyı himmeti 'Arş'dan ulı
Kimi görsen bu hûlı eren 'inâyetidür

'İnâyet anun işi anlamaz degme kişi
Bilgil bu hümâ kuşı 'âşıklar devletidür

Yûnus'un yanar içi kamudan gönli kiçi
Soya sayılmamak suçı erenün himmetidür


