Ben bunda garîb geldüm ben bu ilden bîzâram
Bu tutsaklık tuzagın demi geldi üzerem

Ben bu 'ışk kitâbını okıdum tahsîl kıldum
Hâcet degüldür bana aga kara yazaram

Dört kitâbun ma'nîsi tamâmdur bir elifde
Bâ didürmen siz bana bâ diyicek azaram

Bir elif tahsîl iden münezzehdür 'âlemden
Endîşe iklîminde niçün durup gezerem

Yitmiş iki millete suçum budur Hak didüm
Korkı hıyânetedür yâ ben niçün kızaram

Bir çeşmeden akan su acı tatlu olmaya
Edebdür bana yirmek bir lüleden sızaram

Hakîkat deryâsında bahrî oldum yüzerem

Mansûr'am dâra geldüm kül oluban tozaram

Kulavuzum er olsa ben neyiçün azaram

Dost bana gelsün dimiş benüm kaydumı yimiş
İş bu yüzüm karasın teberrükler düzerem

Çün varam dost Hazret'e el kavşurup hıdmete
Benden 'amel sorarsa bu 'amelden bezerem

Yûnus bu kuş dilidür bunı süleymân bilür
Gerçek eren bu yolda ne didügin sezerem


