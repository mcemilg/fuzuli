Toldur kadeh sungıl bize 'ışk şarâbından iy sâkî
Ol badyadan gerek bize andan içe şeyh ü fakî

Sohbetümüz ilâhîdür sözümüz kevser âbıdur
Şâhumuz şâhlar şâhıdur çalgumuzdur dost firâkı

Kim ki bir dem sohbet ola müftî müderris mât ola
Bir İlâhî devlet ola andan içen oldı bâkî

Hırka vü takye yol virmez ferecile 'âlim olmaz
Dîn diyânet olmayıcak n'eylersün bunca varakı

Okıdun yidi mushafı tâ'at gösterürsün sâfî
Çünki 'amel eylemedün gerekse var yüz bin okı

Bin kez hacca vardunısa bin kez gazâ kıldunısa
Bir kez gönül sıdunısa gerekse yüz yıl yol dokı

Gönül mi yig Ka'be mi yig eyit bana 'aklı iren
Gönül yigdür zîrâ ki Hak gönülde tutar turakı

Konşıyıla gönülleri ısmarladı Hak Resûl'e
Mi'râc gicesi dostıla bu keleci oldı dakı

Yûnus senün işün budur dutgıl ulular etegin
Dilerisen pâk olasın gönüllerde olgıl bâkî



