Yalan söyler 'âşık degül gözin senden ıran kişi

Zihî devletlü cân anun yüz agıla varan kişi

Sorısuz uçmaga gire sen sultâna iren kişi

'Işka cânun saçu saçar dost gülini diren kişi
Cân ne imiş dost yolına 'âşık anı terkitmeye
Bu cânıla bin cân alur cânın Hak'a viren kişi

Cânını şükrâne vire yüzin ayaklara süre
Erenler gönline gire Hak'dan haber soran kişi

'Akıl gide hayrân ola dünyede ser-gerdân ola
Küfri anun îmân ola 'ışka gönül viren kişi

Terk ide fâsid işleri iş idine dervîşleri
Akıda gözden yaşları dost haberin duyan kişi

Gözlerini giryân ider cigerini biryân ider
Gönülleri hayrân ider 'ışk eseri olan kişi

Çün dünye bilürsin fenâ ne yatarsın döne döne
Uyhu m'uyur kana kana dost yolını soran kişi

Şol kim sorar dost kandadur kanda dirisen andadur
Ma'şûkıla seyrândadur girçek 'âşık olan kişi

Miskîn Yûnus sabr eylegil bu dünyânun zahmetine
Dürlü cefâya katlanur sen sultâna iren kişi


