Vücûd bir binâ durur sırr-ı hikmet içinde
Gönül bir bünyâd durur nakd ol bünyâd içinde

Gönül sultân hâkim cân cümle iş ana kurbân
Dil dahı bir tercemân yürür kudret içinde

Gönül oturur tahta hükm ider Kâf'dan Kâf'a
Nefis durmış ırakda meyli 'işret içinde

Ol nefs kim câna uyar ma'nîden sanma duyar
Her dem ana uymayan bil 'inâyet içinde

Evvel kapu şerî'at geçse andan tarîkat
Gönül evi ma'rifet 'ışk hakîkat içinde

Şerî'at şîrîn olur işidene hoş gelür
Ne kim dilerse kılur ol şerî'at içinde

Tarîkat cân yoldaşı cân ile olur işi
Tarîka giren kişi dün-gün 'ibret içinde

Ma'rifet gönül ile dün ü gün zârıyıla
Söylesem gelmez dile sırr-ı sıfat içinde

Hakîkat 'ışkdur 'ıyân görsün ol şebih beyân
Hakîkat donın geyen agır hil'at içinde

Şerî'at sûret evi tâ'ate girer kavî
'Âleme çıkdı çavı 'ubûdiyyet içinde

Tarîkat câna gelür tâ'atına cân kılur
Girmeyen ziyân kılur iş bu devlet içinde

Hakîkate irenler hakîkati bulanlar
Ne bahtludur cânları hep mahabbet içinde

Her kim şerî'at bile hem okıya hem kıla
Ol gerek kim er ola dün-gün tâ'at içinde

Ger tâ'at kılmazısa üstâda varmazısa
Şer'iden olmazısa adı la'net içinde

Şerî'at ana eydür ana 'abes ol addur
Anun makâmı oddur şol âhiret içinde

Her kim tarîka gire gerek mâl terkin ura
Yola togrı cân vire bu tarîkat içinde

Ger togrı turmazısa mâl terkin urmazısa
Yola cân virmezise tuymaz sohbet içinde

Tarîkat anun degül ol kılmış yolın melûl
Hak kılmaz anı kabûl bulmaz rahmet içinde

Ger bahrî olmazısa denize dalmazısa
Seyrânun bilmezise yokdur kıymet içinde

Ma'rifet gönül şehri makâmun bulur fakrı
Bahrî gerekdür bahrî bu ma'rifet içinde

Ma'rifet andan ırak anun degüldür durak
İşi olsa da yavlak anun bu ad içinde

Her kim hakîkat süre kahrı lutfı bir göre
İş aça togrı dura bu hakîkat içinde

Ger togrı turmazısa yolına irmezise
Kahrı hoş görmezise adı yok ad içinde


Anun degül hakîkat ol devlet ol nasîhat
Evvel âhir 'âkıbet bulınca mât içinde

Bu dört menzildür utan ledün makâmun tutan
Oldur menzile yiten tamâm murâd içinde

Ol menzile yitenün dört nişânı var anun
Ol nişânı kılanun yiri rahmet içinde

Sûretün halka düze Hakk'un yolında ize
Çıka seyir eyleye ol semâvât içinde

Tevekkül işi ola kanâ'at aşı ola
'İnâyet başı ola nûr-ı rahmet içinde

Kıyl u kâle mecâl yok ol hâldür ana kâl yok
Hergiz ana ecel yok ezel-ebed içinde

İşdür bunca âvâzlar didügüm ma'nî sözler
Tapduk Yûnus'ı gözler bu vilâyet içinde



