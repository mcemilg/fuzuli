Ne nakş eder bizüm ile nigârı gördün mi
Ne fitneler koparur rûzgârı gördün mi

Bu kanlu kanlu yaşumdan revân olup göz göz
Bu çeşme çeşme akan cûybârı gördün mi

Direk direk dikilürken kapunda dûd-ı dilüm
'Alem 'alem göge ağan şerârı gördün mi

Kaçup kaçup da ırakdan dönüp dönüp yüzüme
Kıya kıya bakan ol ğamzekârı gördün mi

Bu pâre pâre ciger kanı ile sînemde
Bölük bölük açılan lâlezârı gördün mi

Kabâ-yı al geyüp gül gibi çemenlerde
Güzel güzel salınan kadd-i yârı gördün mi

Sorar erişdügine Â HÎ göz yaşını döküp
Kabâ-yı surh ile ol gül-'izârı gördün mi
