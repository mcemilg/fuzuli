Dağıttın hâb-i nâz-i yârı ey feryâd neylersin
Edüp fitneyle dünyâyı harâbâbâd neylersin

Dil-i mecrûhuma rahmeyle kalsun dâm-i zülfünde
Şikeste-bâl olan mürgu edüp âzâd neylersin

Edersin gerçi her derde tabibim bir devâ ammâ
Cünûn-i ehl-i aşk olunca mâder-zâd neylersin

Varup gîsû-yi yârı öyle biribirine kattın
Yine bir fitne tahrik eyledin ey bâd neylersin

Şehîd-i aşk-i tîğ-i yârdır sercümle-i âlem
Urup şemşîre dest ey gamze-i cellâd neylersin

Behâîveş değilsin kabil-i feyz-i safâ sen de
Tekellüf bertaraf ey hâtır-i nâşâd neylersin
