Bir yürek yağı ciger vuslası cân pârecigi
Cigerüm paraladı ğamze-i mekkârecigi

Bağrumı lâle gibi odlara yandurdı benüm
Bir siyeh-çerdecigün hâl-ı siyeh-kârecigi

O kadar kirpük okı pârelere atdı beni
Göreyin kim cigere uğraya her pârecigi

Yüzüm ağ alnum açukdur benüm ağyârı koma
Kendü kazancı durur kendü yüzi karacığı

Bezm-i ğamda bu gün Â HÎ yine âvâre yürür
Eksük olmaz hele ol sohbetün âvârecigi

Ol ciger-vasla ki bin câna deger vaslacığı
Hey ne cân pâresi olmış o ciger-vaslacığı

Dehenün hastelere 'ayn-ı şifâhânesidür
Meded öldüm bana bir pâre şeker vaslacığı

Ğam pelâsı var iken tâc u kabâ anma bana
Yüri sôfî yüri dervîşe yeter vaslacığı

Kıymetin bilmediler Yûsuf-ı gül-çihremüzün
Hayf nâ-dâna düşüpdür o güher vaslacığı

Vermese Â HÎ n'ola pîrezen-i dehre murâd
Begüm er vaslacığıdur begüm er vaslacığı

Leblerin yâd edicek cismümüze cân geldi
Gönül abdâlı yetiş tekyeye kurbân geldi

Sevin ey dil ki sana derd ü ğam-ı yâr gelür
Sohbet esbâbı gerek hücreye yârân geldi

Zâhidâ biz de yübûsetle helâk olmuşduk
Mey-i nâb ile birez benzümüze kan geldi

Pîrlikde delükanluluğum andurdı şarâb
Yine ol devr-i zamânlar bize oğlan geldi

'Işk râzını igen açma ki a'dâ eşidür
Söyleme ÂHÎ birez sohbete nâdân geldi
