İy dost seni sevelden 'aklum gitdi kaldum ben
Bınarları terk idüp denizlere taldum ben

Bir zerre 'ışkun odı kaynadur denizleri
Düşdüm 'ışkun odına tutuşuban yandum ben

Ol cânda ki 'ışk ola anda gussa olmaya
Bu 'ışk bana gelelden gussam gitdi güldüm ben

Bülbül de 'âşık olmış kızıl gülün yüzine
Gördüm erenler yüzin hezâr destân oldum ben

Bu 'ışkı bana virdün ben n'iderem kendözüm
İçüm taşum nûr doldı dosta 'âşık oldum ben

Sımasan bûtın nefsün 'abes kamu tâ'atün
Anı sımaga çâre hele şimdi buldum ben

Dünyâ cefâsın almak sonucı vefâyımış
Cefâyı virübenin seni satın aldum ben

Bir kurı agacıdum yol üzre düşmişidüm
Bir bana nazar kıldı tâze cüvân oldum ben

Yûnus sen 'âşıkısan adunı miskîn kogıl
Cümlesinden ihtiyâr miskînlikde buldum ben


