Gönül hayrân olupdur 'ışk elinden
Ciger biryân olupdur 'ışk elinden

Niçeler tâc u tahtı mâl u mülki
Koyup 'uryân olupdur 'ışk elinden

Özümün kalmadı sabr u karârı
Gözüm giryân olupdur 'ışk elinden

Eridi karlı taglar zerre zerre
Deniz 'ummân olupdur 'ışk elinden

Koyup İbrâhîm Edhem tâc u tahtı
Yiri külhân olupdur 'ışk elinden

Zihî Mansûr ki ma'şûk yolında
Başı ber-dâr olupdur 'ışk elinden

Ne gördi Leylî'nün yüzinde Mecnûn
Ki ser-gerdân olupdur 'ışk elinden

Ne gördi Züleyhâ Yûsuf yüzinde
İşi efgân olupdur 'ışk elinden

Mahabbet derdine düşeli bülbül
Dili handân olupdur 'ışk elinden

Yûnus Emrem bu hasrete bu zâra
'Aceb mihmân olupdur 'ışk elinden



