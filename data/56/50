İşbu vücûd bir kal'adur 'akıl içinde sultânı
İşbu gönül bir hazînedür 'ışk tutmış bekler anı

Nazar üzre dil kapucı cümlesi 'akla tapucı
'Akıldur işler yapucı eyler cümle âbâd anı
'Akıl başda iş bitürür nazar gözden bakar görür
'Akıl gönül içre turur ol üç haslet besler anı

'Akıl taht eyledi başı şöyle bilür her bir işi
Dünyâ içre 'âkil kişi degmez kimseye ziyânı

Başdur bu vücûdun şâhı başdur 'akılun taht-gâhı
Katı buşmagıl nigâhı buşudur 'aklun düşmânı

Eger katı buşarısan başun nefse koşarısan
Nefs hâline düşerisen ol buşdugı 'akıl kanı

'Akıl gitdi buşu geldi 'akl evini buşu aldı
İmdi sultân buşu oldı göze göstermez cihânı

Eger tama' kılurısan gördügüne kalurısan
Nefsün güm-râh kılurısan nazar dahı oldı fânî

Nazar gitdi tama' kopdı nazar yirin tama' tutdı
Basduk yirde fitne bitdi işletdi yine nefsânî

Nazar dahı gözde olur kimde ne var bakar görür
Tama' ana düşmân olur gözden savar ol nişânı

Îmân durur cân çerâgı gevde durur cân turagı
Kîn durur îmâna yagı gelse giderür îmânı

Eger kîne tutarısan gitdi senden îmân dahı
Bi'llâhi ol Tanrı hak'ı yokdur bu sözün yalanı

Yûnus 'ışkun arta dursun cânun göynep düte dursun
Üstâd 'aybun örte dursun oldur üstâdlar sultânı



