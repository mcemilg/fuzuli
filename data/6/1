Bahâr mevsimidür hemdem-i sabâ olalum
Gül ile dôst kohusıyla âşinâ olalum

Çü devr-i lâledür ihlâs ile kadeh dutalum
Nite ki nerkis olur mest-i bîriyâ olalum

Zamâne sırrını ko gönce gibi ser-beste
Çemen safâsına gül gibi dil-küşâ olalum

Cihan fütûhına Cem câmdur dimiş miftâh
Gelün mülâzim-i câm-i cihan-nümâ olalum

Amelden ücret umunca gurûr-i tâat ile
Günehde muntazır-i rahmet-i Hudâ olalum

Bahâr tevbeye Şeyhî cünun dimiş âkil
Bugün muvâfakat et irte pârsâ olalum
