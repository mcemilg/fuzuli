O tıflı gör ne kıyâmet nigâr olur giderek
Hırâmı düşmen-i sabr u karâr olur giderek

Koyun şarâb-ı mahabbetle kendüden gitsin
Zaman gelir bu gönül hûş-yâr olur giderek

Tarîk-ı aşkda pâ-mâl-i sâlikân ol kim
Bir iki nakş-ı kadem reh-güzâr olur giderek

Hayâl-i serv-i kadinle kalır giderse bu eşk 
Fezâ-yı sînede bir cûybâr olur giderek

Geçen bu duzah-ı endûhdan selâmetle
Behişte her kademinde düçâr olur giderek

Olursa pey-rev o çâpük-süvâr-ı nazma Nedîm
Semend-i tab'ı aceb râhvâr olur giderek
