Kaçan hayâlün ile ben ki bîkarâr oluram
Kara saçun bigi bîsabr ü ihtiyâr oluram

Hayâl ile güle kılduğumı yüzün teşbih
Görem kaçan ki cemâlüni şermsâr oluram

Diler gönül ki ayağuna yüz süre heyhât
Bu ârzûya ol irince ben gubâr oluram

Kime ki derdümi eydem alur benüm elemüm
Şu denlü zâri kılur didüğüme zâr oluram

Gözün dimiş ki Hümâmîyi öldürem bir gün
Bu va'deye ol irinceye ben mezâr oluram
