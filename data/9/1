Beni candan usandırdı cefâdan yâr usanmaz mı
Felekler yandı âhumdan murâdum şem'i yanmaz mı

Kamu bîmârına cânân devâ-yi derd îder ihsân
Niçün kılmaz bana dermân beni bîmâr sanmaz mı

Şeb-i hicran yanar cânum töker kan çeşm-i giryânum
Uyarur halkı efgânum kara bahtum uyanmaz mı

Gül-i ruhsâruna karşu gözümden kanlu akar su
Habîbüm fasl-i güldür bu akar sular bulanmaz mı

Gamum pinhan dutardum ben didiler yâra kıl rûşen
Disem ol bîvefâ bilmen inanur mı inanmaz mı

Değildüm ben sana mâil sen ettün aklumı zâil
Bana ta'neyleyen gâfil seni görgeç utanmaz mı

Fuzulî rind-i şeydâdur hemîşe halka rüsvâdur
Sorun kim bu ne sevdâdur bu sevdâdan usanmaz mı
