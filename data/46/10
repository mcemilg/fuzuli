Müslümânlar kim görmişdür 'âşık tevbe itdügini
Yâ kim işitdi denize od düşüben tütdügini

Şâhum senün 'ışkun odı düşdi gönül deryâsına
'Aceblemen kaynayuban ma'rifetler bitdügini

Yüz bin 'Îsâ'yilen Mûsâ 'ışkıla ser-gerdân gezer
'Aceblemen beni dahı 'ışk nihengi yutdugını

Yüzgeçlik ögrenimeyen kul girmesün bu denize
'Işk denizi derin olur 'aceblemen batdugını

Sarrâflıgı ögrenmeyen bu gevheri boncuk sanur
Varur virür yok nesneye bilmez neye satdugını

Her kim ol dost dîdârını bunda 'ıyân görmezise
Yarın ol ser-gerdân geze hîç bilmeye n'itdügini


Uşda miskîn Yûnus eydür Tapdug'umuz dost yüzidür
İnanmayan işbu söze eydebilsin eytdügini



