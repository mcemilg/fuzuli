Bakdugum yüzde gördüm O Tapdug'um nûrını
Maksûdum bugün buldum ben n'iderem yarını

Yarınum bugün bana hoş bayram dügün bana
Düşde gelür ün bana işidün ahbârını

Dostun haberiyile nefsün sana yâr eyle
Yık dosta yarag eyle bu vücûdun şârını
Vücûda gelmeyince kimse Hakk'ı bilmedi
Bu vücûddan gösterdi dost bize dîdârını

Erün dîdârın gördüm gümân terkini urdum
Dost bahçesine girdüm ögerem gül-zârını

Dostun yüzi gül bana 'âşıkam yol bul ana
Kaykımazam dört yana çün buldum 'ışk erini

Elestü bi-Rabbiküm Hak'dan nidâ gelicek
Mü'minler Belî diyüp itdiler ikrârını

Kâlu belî dinildi münkir-muhib bilindi
O demden duta geldi câhiller inkârını

Yûnus'a küfr elinden şikâyete geldiler
İy sultânum girçek er kes gider zünnârını


