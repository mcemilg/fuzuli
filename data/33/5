Şarâb-ı erğavân içsem lebünsüz bana kan olsun
İçersen sen benüm kanum efendi nûş-i cân olsun

Elüm ol kan olasıdan yuyuban tevbe etmişdüm
Nasûhun la'l-i şîrîni gözüm kan etdi kan olsun

Benüm rûhumdur ol lebler revânumdur benüm ol kad
Hey ol serv-i revân içün benüm rûhum revân olsun

Uzasun devr-i hüsnünde benüm 'ömrüm durur ol kad
İlâhî isterem senden ki 'ömrüm câvidân olsun

Hüseynün ağzın anmağa dilüm varmaz benüm ammâ
Hasan Balı'nun ağzından zebânum tercemân olsun

İtümdür demiş ol dil-ber ululamış beni ÂHÎ
Kemâl-i devleti artsun 'azîz-i kâmrân olsun 
