Tîr-i ğamzen çok iş eder fitne kaşun adına
Kimden ögrendi bu sihri âferîn üstâdına

Biz kemîne kulları hıdmetde taksîr etmezüz
İşlesün ol dil-berüm her ne sığarsa adına

Turma ey mutrib elünden koma bir dem sâzunı
İçelüm sâkî meyi gül yüzlilerün yâdına

Bakmadı benden yana vü kılmadı nâlem eser
Nitekim gül bülbülün kılmaz nazar feryâdına

Cennet-i Me'vâ'dan uçmak isteseydi hûrîler
Ger geleydi gülşenün bir kez behişt-âbâdına

Kend'özin has bigi salmayan yaşı ırmağına
Râstî yüz sürmez ol serv-kadün ayağına

Ak bulutdur sanma karşu mihr yüzin kaplayan
Kim bu abdâl-ı felek penbe urunur dâğına

Beni giryân etmeden hâlî degül bir dem rakîb
'Âkıbet eşkümdür anun su kuyan ocağına

Câm-ı meclis la'l-i mey-gûnunla öpüşdüg'içün
Meskenet edüp surâhî baş kor ayağına

ÂHİ'yâ çün kim bilürsin katı ağındur rakîb
Geç sen ol yüzi karadan uyma bi 'llâh ağına
