Ey nesîm-i kudretün nefhinde âdem bir nefes
V'ey harîm-i gülşen-i lutfunda 'âlem h'âr u has

Zikr-i hamdündür ki her milletden oldı âşikâr
Ka'be'den âvâz-ı hû büt-hâneden bâng-i ceres

Sensin ol bî-çün ki birdür sana nisbet her mekân
Kurb u bu'd u taht u fevk ü sağ u sol u pîş ü pes

Nâr-ı Mûsî'dür celâlün şemmesinden bir eser
Nûr-ı Ahmed'dür cemâlün pertevinden bir kabes

Tâlib-i dîdâr olan dil-teşne vü ğam-dîdeler
Cûy-i hûn akıtdılar gözden çü Ceyhûn u Aras

Zâlim ü bî-dâd içün dergâh-ı 'adlündür penâh
Zulm-i bî-feryâd içün yâdun durur feryâd-res

Bulmasa tan mı cihân zindânı bendinden halâs
Ana kim bu şeb-rev-i İblîs-i nefs oldı 'ases

Dâne içün dâm-ı hırsa düşse tan mı murğ-ı cân
Anda ki Âdem gözleye gendüm Halîlu 'llâh 'ades

Kankı nâkesdür kese senden ümîdin kahr ile
Ni'met-i lutfunla çün mahrûm kalmaz hîç kes

Ravza-i 'ışkunda cân murğını ta'lîm etmege
Bu dokuz çarhı ana kıldun müşebbek bir kafes

Ko senâ vü medhi gel ÂHÎ du'â-yı Hazret et
Kim bu varlıkdan kamu ol bir du'âdur sana bes

Dâyim el üstinde tut devlet du'âsın ÂHİ'yâ
Şükr ü minnet Râzık'a el yüze sürmekdür meges
