Kâse-i zehr-i felâket başuma efser yeter
Egnüme zillet libâsı câme-i zîver yeter

Şâh-ı 'ışkam kûs-ı rihletle fenâdan göçmişem
Bana hecrân leşkeri mülk-i 'adem kişver yeter

Sen kuşan zerrîn kemer sevdâ-yı zülfünle bana
Hayderî-veş belüme zencîr-i ejder-ser yeter

Sana gül-gûn bâliş ü zer-beft pister 'âşıka
Seng-i hûn-âlûd bâlîn bûriyâ pister yeter

'Âr u nâmûsı n'edem ben göz yaşı besdür bana
'Âşıka yüz suyı 'âlem içre rûy-ı ter yeter

Bana ÂHÎ yaraşur altun beneklü câme-hvâb
Külhan içre pister-i sincâbî hâkister yeter 

Vaktidür eflâke çıkarsa fiğân u nâleler
Dâğ-ı mihnetden açıldı sînem üzre lâleler

Şol kadar câna teb-i hecrün harâret verdi kim
Penbe ile tamzırur su ağzına tebhâleler

Der gören âyîne-i hüsninde yârun hattını
Çevre almış mâh u mihr-efrûza gûyâ hâleler 

Humret-i la'l-i nigâra ğonca öykündügi'çün
Sıçrayup yüzine yapışmağa durur jâleler

ÂHİ'yâ yârun 'arûsı hüsni şevkine bu gün
Âl vâlâyı gelincik-veş tonandı lâleler 
