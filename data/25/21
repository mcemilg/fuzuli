Ayru düşdüm dôstlar ol serv-i nâzumdan benüm
Rûzgâr ayırdı serv-i ser-firâzumdan benüm

Milket-i hüsnün metâ'ın bana 'arz etmen ki hîç
Yûsuf-ı Mısrî dahı ağmaz terâzûmdan benüm

Nece kim tûl-i emeller çekdüm ol kâkülde ben
Kılca hâsıl bulmadum 'ömr-i dırâzumdan benüm

Tûtiyâ ile izün tozını bir görmek şehâ
Hâşe li 'llâh işbu çeşm-i pâk-bâzumdan benüm

Kıssa-i Ferhâd u Mecnûn kim okurlar ÂHİ'yâ
Bir varakdur defter-i 'ışk-ı mecâzumdan benüm

Devr içinde bir meh-i nâ-mihr ser-gerdânıyam
Bir kemân-ebrû nigârun kuluyam kurbânıyam

Halk hayrândur benüm keyfiyyet-i esrâruma
Ben şu ma'cuncı güzel esrârınun hayrânıyam

Ol ala gözlerle sen bâğ-ı İrem âhûsısın
Bu ala gönlekle ben kûh-ı belâ kaplanıyam

Al kemhâdan yaka etmiş suâl etdüm dedi
Ehl-i 'ışkun ol şehün boynına düşmiş kanıyam

ey dil-i âşüfte ben de ÂHÎ-yi âvâreyem
Sen levend isen n'ola ben de levend oğlanıyam 

Tîğ-i ğamzeyle n'ola başumı yâr etse dü-nîm
Kullu fi'lin sâdirun minhu 'alâ 'r-ra'si samîm

Ditreme tutsa n'ola şemşiyr-i müjgânun görüp
Kullu şey'in bi 'z-zarûri hâfin 'an sayfin harîm

Kaşlarun yayın kurup pertâb et tîrin berü
İnna sadrî hâzirî li 's-sahmi va 'llâhi 'l-'azîm

Zâhidâ korkar sanup anma cahîmi sen bana
La yahâfu 'âşikun siddîkun 'an nâri 'l-cahîm

Çeşm-i bîmârına kurbân olurum demiş rakîb
İnna hâzâ 'l-kâdra ka ta'n laysa yucrâ min bahîm

Giderüp gönli karasın merhem urdı zahmuma
Mustafâ badru 'd-ducâ hal lâ 'alâ hulkin 'azîm 

Bir vefâsuz yâra dil verdüm yanıldum bilmedüm
Eşk-veş yolında döküldüm saçıldum bilmedüm

Şehr-i vaslun kal'asın top yıkmış edi dôstum
Leşker-i hecrâna döymezmiş yanıldum bilmedüm

Kâmet ü ebrûn ögüme düşdi mescidde bu gün
Hey kıyâmet nece toğruldum egildüm bilmedüm

Dest-i ğam birkaç içürdi kim safâ geldün deyü
Bezm-i 'ışkundan turup kanda yıkıldum bilmedüm

Tîğ-i hecrân ile öldürmek diler dil-ber beni
Hâzır ol vaktüne ÂHÎ deme bildüm bilmedüm 
