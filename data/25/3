Şol melek-hû kim kılur şimdi felek ikbâl ana
Rahm ede şâyed gönül var eyle 'arz-ı hâl ana 

Çihre-i zerdüm benüm fâş etmesün deyü ğamun
Çekdi hûn-ı dîdeden eşküm nikâb-ı âl ana

Lâleler sanman görinen dâmen-i kühsârda
Çeşm-i pür-hûnum geyürmişdür kabâ-yı âl ana

Pâymâl olalı zülfün gibi cânâ der gören
Olmasun bir kâfire vaki' olan ahvâl ana

Ğark olur deryâ-yı ğamda ÂHÎ-yi âşüfte-hâl
Hızr gibi yetişüp rahm etmesen fî 'l-hâl ana 

Gözlerüm yaşı şarâb-ı erğavân oldı bana
Senden ayru içdügüm ey dôst kan oldı bana

'Akl u sabrum kârbânın urdı bir kâfir benüm
Hey müselmânlar meded kim çok ziyân oldı bana

Seyre çıkdum yâr ile ağyârı gördüm nâ-gehân
Vay bu kâfir hôş belâ-yı nâ-gehân oldı bana

Câm-ı meyden anladum 'aks-i lebün esrârını
'Âlem-i ervâhdan bir sır 'ayân oldı bana

Tutmayınca 'âlemi âhum ben ÂHÎ olmadum
Kendü âhum 'âkıbet nâm ü nişân oldı bana

Kim geyürdi gül gibi bu câme-i âlı sana
Kimler ögretdi bu âlı hey Hasan Balı sana

Vaslunun 'îdine kurbân etdügün'çün 'âlemi
Şol kemân-ebrûn içün kurbânlar olmalı sana

Şem' gibi başuma 'ışkun ne odlar yakduğın
Bir gece tenhâ bulup yansam birez hâli sana

Ol güzeller şâhına ÂHÎ kulundan deyesin
'Işk meşk etmiş durur kim Rûm abdâlı sana 

Hâ çeker yaşum beni durmaz bu deryâdan yana
Seyre çıkmışdur meger dil-ber Kalata'dan yana

Kandasın ey serv kim bâğun gül ü nergisleri
Göz kulağ olmış durur sen serv-i bâlâdan yana

Her harâmî-ğamze âhû-çeşm olan dil-berlere
Yüz çevirmek mi gerekdür böyle sahrâdan yana

Ka'be hakkı ol Firenk oğlanı kıblem olmasa
Kâfirem ger bir kadem bassam kilîsâdan yana

Gözlerüm yaşı denizler gibi oldı kandadur
Ol sanem seyr etmege gelmez mi deryâdan yana

ermedin şâm-ı ecel ÂHÎ nasîbün var iken
Vaktidür şimden gerü 'azm eyle Me'vâ'dan yana

Ğamzen okına nişân olmağa cân ü ten bana
Halka halka dâğlar geydürdi bir cevşen bana

Lâle gibi çünki ben sahrâ-nişînler şâhıyam
Kırmızı eyvân yeter bu kanlu pîrâhen bana

Gözlerüm berg-i semen gibi ağardı kandasın
Pîrlik vaktinde gel ey serv-i sîmîn-ten bana

Hasteyüm ma'zûr tut bi 'llâh eglendümse gel
ey ecel kûy-ı 'ademde bir nefes eglen bana

Hançerinden çekdüğüm şerh olmaz ÂHÎ ol şehün
Diller olsa haşra dek kabrümde her sûsen bana 
