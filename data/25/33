Gördiler kim cânlar alur ğamzenün peykânını
Her kişi tende emânet saklar oldı cânını

Pehlevânlık adını 'âlemde destân etmege
Kanlu yaşlarla pür etdüm sînemün meydânını

Şöyle cânum acıdur şîrîn lebün öpdükçe kim
Meclisünde sâğarun bulsam içerdüm kanını

Geçdi çün devr-i kamer gün yüzliler devrânıdur
Sürsün ol gün yüzli sürsün geçmedin devrânını

Gönlegin Â HÎ göge boyadı dûd-ı âhdan
Gör nece reng ile avlar ol levend oğlanını

Dâğlar çün nâlemi gûş etdi feryâd eyledi
Dediler kim dehr bir Ferhâd bünyâd eyledi

Bir perî-tasvîrdür dîvâne nakş eden beni
Bana nakşı o melek yüzlü perî-zâd eyledi

Çâh-ı ğam mahbûsıyam ol şeh halâs edüp beni
Bir levendi san bu gün zindândan âzâd eyledi

Gönlümi yıkdun bu gün yapsan n'ola kim bir zamân
Yıkdı bir şeh Ka'beyi tekrâr bünyâd eyledi

Adına düşmezdi gerçi kaddümüz dâl eylemek
Ol elif-kâmet bu gün Â HÎ 'aceb ad eyledi
