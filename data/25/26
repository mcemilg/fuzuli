Âh kim kûyundan âhumdur beni mehcûr eden
Bâddur zîrâ mekânından ğubârı dûr eden

Leşker-i hûbâna sen şâhı muzaffer eyledi
Kalb-i 'uşşâka sipâh-ı ğussayı mansûr eden

Ben Ferahşâdum ğam u ğussanla 'ışkumdur benüm
Hüsnüni hurşiyd gibi 'âleme meşhûr eden

Eşidüp cân verdügüm dildâr sögmiş sinüme
Ol du'âdur dôstlar kabrüm benüm pür-nûr eden

Begligün var ÂHİ'yâ hîç kimseyi görmez gözün
'Işk câmıdur seni hôdbîn ü hem mağrûr eden 

Âh kim hâlî degül bir lahza gönlüm âhdan
N'eyleyem bî-çâre dil kurtulmadı eyvâhdan

Sîneme çekdüm 'Alî'nün Zû 'l-fekârı şeklini
Hem anun etrâfını zeyn eyledüm yâ Şâh'dan

Sernigûn gördüm bu gün ağyâr-ı merdûdı yine
Benzer ol şeytânı sürdün ey melek dergâhdan

Dil-berâ seni rakîbünden sakınsa dil n'ola
'Âşık olan kişi saklar sevdügüm bed-hvâhdan

ÂHÎ fürkatde fiğândan ölse cânâ ta'n mıdur
Neceler öldi bilürsin derd ile bu âhdan 
