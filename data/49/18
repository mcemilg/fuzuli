Denizler olsa bir kadeh susalıgum kanmaz benüm
İnildümi yenemezem gözüm yaşı dinmez benüm

Uş yine Mansûr kadehin ma'şûka sundı elüme
Dört yanumdan od urdılar kimse hâlüm bilmez benüm

Yana yana kül oluban sen ma'şûkanun yolına
Günde bin kez yanarısam dostdan yüzüm dönmez benüm
Cânum 'ışkun külüngine Ferhâd olup dutdum başum
Dâim taşları keserem Şîrînüm hîç sormaz benüm

Gel varalum bizüm ile tâ giresin bâgçelere
Ma'mûr olmış bostânlarum agyâr gülüm dirmez benüm

Bizüm ilün bâgçeleri turmaz öter bülbülleri
Açılmış tâze gülleri gülistânum solmaz benüm

Yûnus eydür iy sultânum 'ışk odına yandı cânum
Virsen eger dermânını ayruk cânum ölmez benüm


