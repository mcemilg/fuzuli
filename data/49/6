Cânlar fidâ yoluna bu cân kayusı degül
Sen cânı gerek bana cihân kayusı degül

Cânlar içinde cânum sensin genc-i pinhânum
Çün 'ıyân gördüm seni pinhân kayusı degül

Cânlar içinde cânsın sen bir Âb-ı Hayvânsın
Bize dîn ü îmânsın îmân kayusı degül

Yudum yaramı sildüm yaram kimdedür bildüm
Bana yârüm kayusı yaram kayusı degül

'Işkun beni fâş itdi saklayam dirdüm velî
Çün seni 'ıyân gördüm pinhân kayusı degül

Dermân ola mı bana derdüm benüm kim ona
Derdlü varayın sana dermân kayusı degül

Gelün 'âşık olalum 'ışka cevlân kılalum
Esrük olup yatmışam cevlân kayusı degül
'Işkun okı demreni dokınur yüregüme
'Işk içün ben öleyin demren kayusı degül

Cân u gönüli n'itdüm 'ışkun odına atdum
Sıdkı dahı unutdum gümân kayusı degül

'Işkun burcından uçdum cevlân uruban geçdüm
Ben dostıla buluşdum cevlân kayusı degül

Bahr 'ummâna talmışam anda sadef bulmışam
Gevher alup gelmişem 'ummân kayusı degül

Turdugum yir Tûr ola bakdugum dîdâr ola
Ne hâcet Mûsâ bana sen-ben kayusı degül

Yûnus'ı ögütlerler kalk kervân göçdi dirler
Ben menzile irişdüm kervân kayusı degül


